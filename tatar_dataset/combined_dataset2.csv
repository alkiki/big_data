Poem
"дәбият галимнәре шагыйрьләрне буыннарга бүләргә ярата. Шигъриятне күзаллау өчен җайлы алым, әлбәттә. Беренче карашка үзен аклый да: чыннан да, гадәттә, шагыйрьләр әдәбият мәйданына төркем-төркем булып килә бит. Заманында, Фәйзуллиннар буыны, дип шау килделәр. Иҗатларының башында — алтмышынчы елларның уртасында — әлеге төркем монолит булып күз алдына килә иде. Ләкин тора-бара бу шагыйрьләрнең һәммәсе үзенчәлекле, бер-берсенә охшамаган каләм ияләре булып җитлекте. Һәм аларның иҗатын һич кенә дә бер уртак бизмән белән үлчәргә мөмкин түгел. Шагыйрьләрнең һәрберсе үзгә бер дөнья. Шулай булмаса, аларның үзләре дә, иҗатлары да беркемгә кирәк булмас иде. Хәер, шагыйрьләрнең генәме... теләсә кемнең күңеле үзгә бер галәм... әмма шундагы тетрәнүләрне, йолдыз җилләрен, тып-тын зилзиләләрне кәгазьгә төшерү — шагыйрьләр өлеше. Шагыйрьне гауваска да охшатып була. Ул да энҗе-мәрҗәннәр эзләп күңел диңгезенә даими чума бит! Шаулый-дулый Тын океан Кечкенә кешенең төпсез җанында, — дип яза Айдар Җамал. Җанның төпсезлеге, күңел биеклеге кешене шагыйрь итәдер, мөгаен. Татар шигъриятенә яңа буын килә, дип өн салдылар. Йолдыз Миңнуллина, Ленар Шәех, Рифат Сәлах, Лилия Гыйбадуллина... Исемлекне тагын да дәвам итеп буладыр. Айдар Җамал да шулар рәтендә... Әлбәттә, яшьләре бер чама икән, аларның язган нәрсәләрендә дә охшаш аһәңнәр булмыйча калмас. Бер мохиттә яшәп, бер суны эчкән замандашлар өчен табигый хәл. Ләкин бүгеннән үк әйтеп була: әлеге яшьләрнең һәрберсе үзенчәлекле, аларның фикер йөртү рәвеше төрле, шигырь тукымасы да һәрберсенең үз ысулы белән тукылган. Айдар Җамал, миңа калса, алар арасында иң нык аерылып торганы. Аның шигъри культурасы яшьтәшләренекенә бөтенләй охшамаган. Мондый үзгәлек Айдарның шәһәр егете булуыннан дакиләдер. Татар теленең шәһәр мохитендәге әверелешләре нәкъ шул килеш аның язмаларына кереп китә. Шәһәрдә туган кешегә үз теленең сафлыгын, табигый агышын саклау шулкадәр дә авыр. Даими урыс мохитендә яшәү шагыйрьне үз ватанында рухи мөһаҗиргә әверелдерә. Әлбәттә, Айдар өйдә чын татар тәрбиясен алган, туганнарына кайтканда, авыл тормышында кайнашкан (табигать тәэсире шагыйрь өчен бик мөһим), университетның татар бүлегендә укыган — шуңа да аны телнең хасиятен белмәүдә гаепләү дөрес булмас иде. Әверелешләрне бер генә сәбәп белән аңлатып була — хасият үзе үзгәрә бара! Көтелмәгән сүзтезмәләр (калька түгел!), гайре табигый тоелган җөмлә төзелеше... сискәндерә, ризасызлык уята. Һәм елмаеп куясың — син авторның текстына битараф түгел, язганы күңел кылларына кагыла. Шигырь, нинди булуына карамастан, битараф калдырмаска тиеш. Айдарның текстларында гади генә нәрсәләр турында сүз бара, гади генә күренештән дә ул үзенчә мәгънә таба белә. Менә бөтенебез кичергән җавапсыз мәхәббәтнең ул бөтенләй бүтән ягын ачып биргән: Мин сине кыш көне Яраттым. Кагылып эретермен дип Курыктым. Мин сине җәй көне Яраттым. Кагылып, җанны Өшетермен дип курыктым. Юк, бу җавапсыз мәхәббәт түгел, тигезсез мәхәббәт фаҗигасе, мөгаен. Айдарның шигырьләрендә ялган пафос юк. Югыйсә бу чир белән яшь шагыйрьләр еш авырый. Кайберәүләрдә ул гомерлеккә кала. Айдар примитивизмнан да курыкмый, кайчакта аның шигырьләрендә пародия төсмерләре дә өстенлек итә. Кафия, вәзен мәсьәләсендә дә ул талымсыз — еш кына аның язганнары верлибр жанрына авыша. Әлбәттә, шигърият өчен бу сыйфатларның берсе дә яңалык түгел. Ләкин төче, ялган пафослы тезмәләр шулкадәр туйдырган заманда авторның ихласлыгы күңелне әсир итә. Айдарның шигырьләрен укыганда, компьютер каршында утыручы япа-ялгыз яшүсмер сурәте күз алдына килә. Дөнья киң, бәлки, матурдыр да, ә кеше — ялгыз. Ялгызлык! — менә шагыйрьнең бердәнбер сыену урыны. Ул, билгеле, бу дөньяга Тукайча ят кеше. Дөньядан ул канәгать түгел, дәгъвасы зур, ул аны үзгәртергә тели... яхшы якка... гаделлек ягына... Шигырьләр яшьлек максимализмы дигән уңдырышлы туфрактан шытып чыга. Айдар Җамалның шигърияттәге язмышын әлегә фаразлау кыен. Эзләнүчән, тынгысыз җаны кайсы сукмакларга алып керер — бер Алла белә. Ә бүгенге халәтен ул бик төгәл тасвирлап биргән: Адым саен мәгънә эзләгәндә, Каты абындым. Башымны ярган җирдә Мәгънә калдырдым. Нишлисең, шагыйрьләр язмышы шундый. Ләкин башны барыбер сакларга кирәк. Ул әле кирәк булыр... Ркаил Зәйдулла"
"Адым саен мәгънә эзләгәндә, Каты абындым.Башымны ярган җирдә Мәгънә калдырдым. МИНЕМ КҮҢЕЛ Казан суы шаулый калада, Көчле җилләр улый далада. Шаулый, дулый Тын океан Кечкенә кешенең төпсез җанында. Тормыш гөрли шаулы калада, Гөлләр үсә чиксез далада. Атыла янартау, ялкын бар анда — Гади генә адәм җанында."
"Монда минем ата-анам, Мин аларны бик нык яратам. Монда ята ата-бабаларым, Күбесенең кабере югалган. Монда көчле, моңлы татарым, Күпме гасыр сакланган. Монда минем таныш-дусларым, Кирәк чакта юк алар. Монда яши минем мәхәббәтем! Монда сагыш... күз яшьләрем. Монда дәүләт, монда Ватаным, Ул таркалса, белмим, нишләрмен? — Юкка чыкмам, Язмыш елгасында Тормыш көймәсенең Ишкәкләрен ялгыз ишәрмен!"
"Тормыш — юллар, Озын юллар, кыска юллар. Кемгәдер гел такыр алар, Ләкин бик кыскалар. Миңа исә ватык, тар сукмаклар. Кызык тормыш — авыр сынаулар. ...Безнең юллар кисешәләр, Бәхет-шатлык, Кайгы-хәсрәт тулы алар. Юлда һәрчак кирәк дуслар.Озын юллар озак салыналар, Кыскалары — йә изгелек белән, Йә явызлык белән тулганнар... Юллар, юллар, Безнең буын сезнең кайсын сайлар?"
"Бомбалар шартлый... Мәскәүдә шартлый, Нью-Йоркта шартлый, Багдадта шартлый. ...Йөрәктә шартлый. Лондонда томан, Имеш, Блэрларга Берни күренми. Күңелдә — төтен, Башта күк күкри, Күземдә яңгыр... Яңгырда туңып, Мең йөрәк тетри. Кап-кара яңгыр... Кемнәрдер хәзер Мәскәүдә шартлый... Нью-Йоркта шартлый... Багдадта шартлый... Яһүди, христиан, Будда, мөселман, — Кешеләр үлә!.. Йөрәгем шартлый!.. Кулымда каләм... Күңелем бушый. Мине тыңламый, — Бомбалар... шартлый. ХАЛӘТ Йөрәк яна! Тозлы күз яшьләре Бу ялкынның көчен сүрелтмәс."
"Вакыт туктап тора, Тирә якта тынлык. Читтә калып тора сәясәт. Тынып тора кайгы һәм хәсрәт.Шундыймы син, якты мәрхәмәт? КЫШКЫ МАТУРЛЫК Урамда карлар ява. Кар томанында һава Җаныма тынлык сала. Тормыш атлы шук бала Шул мизгелдә туктала. Һәрчак хәрәкәттә булган Башкалабыз тын кала... БАЛАЧАКНЫ САГЫНУ Әй балачак, Әй рәхәт чак, Ерагаясың һәрчак. Борчусыз һәм беркатлы чак, Сагындырасың кайчак. Елатасың, җырлатасың, Баш сорау белән тулган чак. Бервакытны, киләчәктә, Үз балам да булачак. Бәлки, шулчак Иң кадерлем, Зур бәхетем кайтачак!"
"Зилзиләләр, Кара гарасатлар, Сугыш — Үлем, кан коюлар... Язмыш. Кеше үзе тапкан язмыш. Булмас безгә бу язмыштан Узмыш. Саба җиле, Ләйсән яңгырлары. Сөю, кавышулар, Бәхет мизгелләре... Кирәк, шундый кирәк Безгә язмыш! ЮКШигырь язылмый, Илһам да юк. Өстем бөтен, Тамагым тук. Гел елмаям мин, Шаян һәм шук. Газап чикмим, Борчулар юк. Йөрәк әрнеми, Яралар юк. Акчам да бар юкса, Бәхетем... юк. ТАБИГАТЬ БАЛАСЫ Бүген көне буе Җылы яңгыр ява, Кыштан калган Салкыннарны юа. Шундый рәхәт миңа, Йөрәктә боз эри. Әллә гашыйк булдым? Күңел хисләр тели. Матурлыкка гашыйк Булу — татлы җәфа. Бүген көне буе Җылы яңгыр ява..."
"(Виктор Гюго мотивлары) Дөреслекнең иге-чиге юк, Һәм барлык кешеләр Кеше дигән исем ала. Тиранлыкның җиңелрәге юк, Коллык авырлыгы Җилкәләргә зур йөк сала. Мин һәр мескен белән Тоткынлыкта ятам. Милли көрәш, Белмим, берәр вакыт бетәрме?Үзе изелмәгән халык Башкаларга кылыч күтәрми. АККОРД Күңелсезлек — Тимерчыбыгына Кунган чыпчык Янып төште. Өметсезлек — Күктән балкып Торган йолдыз Сүнеп төште. Бәхетсезлек (Мин теләмәс идем, Каләмемнән Бу төшенчә Үзе төште) — Җиләк эре, Кызыл булып, Өзелер өчен Пеште."
Салават күперенә Сокландым. Дога күпере бит ул — Уйландым...
"Кырга чыктык — Ачы җилләр. Очып киттек — Соры чүлләр. Карап үттек, Тик торналар Тик торалар. Вакыт ага... БЕР КЕШЕГӘ Дөнья бик зур, Дөнья матур. Нигә кирәкСыктаулар? Җырлар бик күп, Күңел моңлы. Сагышыңны Өйрән көйләргә. Кайгы бик күп, Сагыш сары. Борчуыңны сөйлә Җилләргә. Йөрәгең зур, Үзең горур. Нигә кирәк Ваклану? АРЫДЫМ Матур-матур җырлар җырлар идем — Тавышым юк. Классик бер шигырь язар идем — Талантым юк. Хәерче-ачларны яклар идем — Тамагым тук. Язмышның җепләрен сүтәр идем — Йомгагым юк. Бар кешене аклар идем — Теләгем юк."
"Нәрсә соң ул мәңгелек? — Аллаһ язган бер мизгел. Күчсен иде мәңгелектән Мәңгелеккә хөр күңел. АЛАБУГА Ак мәчет. Хәрабәләр. Шайтан каласы. Нигез ташларына Кулны куйдым. Монда килә Мәңгегә каласы. Башта күпмеХатирәләр... Мин болгарның Нәни баласы. Әти сугыш Кырларында калды, Әнкәй — намазлыкта. Явыз яулар, Шәхес культы... Тукта!.. Кулны куйдым Нигез ташларына. Бу галәмгә Ничек сыясы? Моңлы башны Кая куясы?"
"Кош буласым килә, Алар һава тәмен белә. Болыт ерасым килә, Кояш якыннан көлә. Җил уңаена гына Канатлар киерелә. Күк катыннан язмышлар да Бик җиңел күзәтелә. Күптән бабам әйткән сүзләр Кабат башыма килә: «Күк йөзенә озак карасаң, Ул сиңа серен сөйләр: Кош кебек очалмасаң да, Ирекле тормыш телә!» МӘҢГЕЛЕККӘ КҮЧТЕҢ БУ КӨННЕ Дәү әтиемә Туфрагыңда нәфис гөлләр үскән, Җаның иркен иде болындай. Хыялларың оныкларга күчкән, Кешелеккә мирас булырдай. Сагынып килдем тынлык дөньясына, Сөйләр өчен җылы сүзләрне. Кочтым... Салкын мәрмәр һәм дә кайнар туфрак. Истәлекләр юа күзләрне."
"Бөеклеккә дә омтылмыйм, Биеклеккә дә түгел. Тирәнлектә агымым, Фәлсәфәм — күңел."
"Илһамландырмый Казан, Шигырь дә яздырмый, Урамга да чыгып булмый Меңьеллыкны уздырмый. Кесәләрне актара Погонлы «зәңгәр күлмәк», Нәрсә булсын инде миндә? Шагыйрь коралы — йөрәк!"
"Диңгез диләр — Пүчтәк икән. Җитәме соң Безнең Иделгә! Таулар диләр — Ослан әйбәт, Тәрәзәдән горур Күренә. Банан, персик, Хөрмә диләр. Вай, аларны Ашап үләргә. Минем хыял — Туган ягым. Бер алманы Бишкә бүләргә. ЧЕРЕК КҮЛДӘ ЯНГЫН Матур. Казан өсте Сыек төтен-томан! Борчу. Черек күлдә Тәмуг йорты янган."
"Көрәшми яту Дөрес микән?Һәр көн кыйналу Дәрес микән? СУ БЕТКӘН «Бездә салкын су юк», — дисең, Ә бездә — кайнар. Җаннарыбыз саекмасын! Без — ярлы байлар."
"Кояш инде, имеш — Илаһи якты инеш. Сандык иске, имеш — Эче тулы көмеш. Кеше әйбәт, имеш — Үрдән төпкә күчеш. ЯШӘҮ ЯМЕ Шәхси кайгы Тышка чыкса, Кеше ишен Санламаса, Дөнья чүпкә Батар иде... Яшәү яме Бетәр иде... Яшәү яме Бетеп килә. Кеше булу Кирәк. Һәр чат саен Акыл сатсам, Шыпырт кына Сыкрый ярам. Табигатьтә Күп нәрсә сер, Ә төп сынау Ул бары бер. Могҗизалар Тусын өчен Кирәк түгелАңлау көче! ҺАМАН КАЗАН Саумы Казан, Иҗат башкалабыз. Чакыруың белән киләмен. Ш.Галиев Килмимен дә, Китмимен дә, Мин — Казанның Нәни баласы. Артмыймын да, Бетмимен дә, Алда әле Җырлар язасы. Янмыймын да, Сүнмимен дә, Илем белән Алга барасы. Сүгелмәс тә, Сүрелмәс тә Шәһәр салган Шигырь ярасы. Югалмас та, Юралмас та Шигырь биргән Иҗат шифасы. КАРАНТИН Имансыз дөнья — Эпидемия. Китә алмассың Әллә кая, кош булып та. Башыңны кисәр Кош гриппы. Мышкылдап ятам, Терелү килми шигырь язып та, Башыма җитте Шагыйрь гриппы. БУЛМАС, АХРЫ... Булмас, ахры,Шигырь язып туеп. Каләм очы шуа Кәгазь-боздан таеп. Җилкәләргә Дуга салды — җигә, Шигырь уты сүнми, Минлегемне җиңә. Каләм, шума, Баш әйләнә, тукта! Йөрәгемдә кара тибә, Соңгы сүзем — нокта. ИР-АТ «Без, ирләр, шундый затлар инде: зур куллы һәм нечкә күңелле». «Мюнхен» фильмыннан"
"Бездән һәрчак Көтәләр батырлык Хәтер такталарын Тутырырлык, Хатын-кыз йөрәген Яндырырлык..."
«Кылыч тотмаганы Чын ир түгел». Күпме җанны Эзәрлекли бу гел. Тыныч дөнья тели Олы куллы күңел.
"Соң арада хатын-кызлар Чаба кабаланып, Мескенләнгән ир-ат Кыяфәте алданырлык. Тик дөньяны саклау өчен Төп шарт — зур куллылык."
"Йөрәгем кечкенә Саф инеш. Бер мизгел, бер күкрәү —Һәр тибеш. Тик сабый йокысы — Ямь, имеш. Тарлыктан бәхеткә Хак күчеш. Акылым төбендә Фәлсәфә, Ә җаным агышы — Зур сәфәр. Болыннар өстеннән, Ташлардан... Балачак бит шуннан Башланган. Бәхетле күренгән Тормыштан Яланөс йөгерәм Тумыштан. Шундыйрак яшәүгә Юлламам. Җәйге төн ярала. Уйланам."
"Яңгыр кешесе түгел мин, Кояш баласы. Дөньям яме — җәйге көн — Шатлык каласы."
"Ачык күзле төннәр Патшалыгы бу. Тозлы сулы монда Чишмәләр. Адым саен галим, фәлсәфәче Карашыңнан галәм серен Чишәләр. ЯШЬЛЕК СОРАУЛАРЫННАН ...Әллә уйлыйм инде? Юк. Зар гына коям. Ерак күрмим икән, Биек түгел кыям.Яшьлек китабымны Укыгандай итәм. Дөреслектә Язмыш муенсасын сүтәм, Юк-бар, мәгънәсезгә Чәчәм энҗеләрен. Тулы сулыш алам, Кичнең эңгерләрен Әллә инде уйлыйм?"
"Елгалар ярларын җимерә, Меңьяшәр зур таулар ишелә. Мәңгелек — бик шартлы фәлсәфә... Туфрактан үсенте тишелә."
"Кара эчтем, Каләм карасын, Ямар өчен Йөрәк ярасын. Кара тибә Саксыз йөрәктә. Каләм манам Бик нык кирәктә. Кара каным — Шифа бәгырьгә. Кызыл кара Тама шигырьгә."
Хуҗасыз этләр Һәм мин урамда. Ялгызлык тозы Тормыш ярамда.
"Минус утыз. Йөрәгемдә салкын бушлык. Борылышлар, җилләр Казаны. Уйларымда нейтрино да үтмәс Кургаш башлык.Бәгырьләрне өзмәс булды Мулла азаны. Космик кышлар басты, Көтмим шатлык, Күңел юрганына качтым... Көтәм азагын. ШӘҺӘР БАЛАСЫ МИН Соры диварлар, Озын торбалар, Кышкы җылыда Сыек, комлы кар. Пычрак тәрәзләр, Тимер кәрваннар, Төтен эчендә Ямьле яшәү бар. Үтеп барышлый Ашап чыгулар, Буялган чәчле Кызлар — безнең яр. Горур чырайлар, Явыз малайлар, Фәхеш тулы юл, Адым саен — бар. Кыйбла — тукталыш, Күккә омтылыш. Шәһре Казанда Һәрчак яңарыш. ...Яшәү мәгънәсе — Олы бер ярыш."
"Мин көтмим Дөньядан мәрхәмәт. Корычтан Яралган яшәеш. Әтигә-әнигә Мең рәхмәт, Вакытлы ныгыган Азау теш.Йөрәккә мең пот Чүп ябышкан. Бәхетем — Котылу рәхәте. СОРЫ БУЫН Бүген күпме тере мәет Тулган җиргә, Тик исәннәр белән алар Никтер бергә... Н.Сафина Кайчак, Битарафлык өреп, Ялгыз утарымда Ятканда, Бәгырькәем Бушлык тулы Таш сын булып Катканда, Уйлап куям: Тере мәет бит без. Тере мәет без. Эго алласына Табынуда үтә Соры көнебез."
"Шигырьгә күңел ятмый, Шагыйрьләр бүген көчсез. Тирәнгә керсә, бата, Ә шигъри дөнья төпсез. Күлдәвек булган дәрья, Саеккан шигырь суы. Патшасыз калган гаскәр — Таркалган шигырь явы. Әз-мәз сызгалыйм әле, Такмаклар языйм әле, Башлылар акча көрәсен, Шигырьдә азыйм әле... КӨЗКулымда тәлгәш-тәлгәш Өлгергән кара миләш. Матурлык тулы учлар, Якты дөньяга өләш! Мин яшим җырлый-җырлый, Күзләрем — елый-елый. Ә җаным, бүре актыгы, Хәтта кояшка улый..."
"Иртәләр салкынайды, Һәм көннәр сорыланды. Ә яшьлек шәмнәрендә Кичәләр яраланды, Яктырды, шатлык уты Таралдырды. Ә яшәү чоңгылында Төтен, Ул күзне ашый. Дөнья кебек бербөтен Таркала, ләкин яшьлек яктылыгы Белән тулган иркә халәтем."
"Мин ялгыз аучы, Һөнәрем — сунар. Салкында яшим — Йөрәгем кайнар. Мин бәхет аулыйм, Тормышым — урман, Мылтыгым шәпле, Күп сорап тормам. Мин ялгыз аучы, Белгәнем — сунар. Гаделлек аттым... Мылтыгым кайнар."
"Мин сине кыш көне Яраттым. Кагылып, эретермен дип Курыктым. Мин сине җәй көнеЯраттым. Кагылып, җанны Өшетермен дип курыктым."
"Мин акылга яшим буйсынып — Хисләр җиңә. Мин яратам хискә бирелеп — Акыл күнә. Вакыт узды, Иске кием тузды, Акылым яңа хисләр тудырды."
"Йолдыз балкый тәрәз артында, Синең нурлы йөзең каршымда, Йолдыз кебек балкый, Тормышымны яктырта, Яна җанның уртасында... Тик атылма, йолдызым, атылма."
"Акчарлаклар оча Идел өстендә — Тарлык, бушлык кеше күңелендә. Бу тарлыкны сөю хисе киңәйтә. Яшәвемне саф Мәхәббәт җиңеләйтә."
"Сине күрү белән Күңел күтәрелә. Сине телим чиксез Күккә күтәрергә. Кояш балкый безнең йөзләрдә, Балкыш керә безнең күзләргә, Балкып торган Нурлы күзләрдә Бу җиһанга Караш үзгәрә. ҖАВАПСЫЗЛЫК КОРБАНЫ Якты һәм катлаулы, татлы хисләр фикереңне бутар,Син — кояшка омтылганда канатларсыз калган Икар!"
"Күңелемдә син уяткан хисләр Поляр төндә таңнар аттырырлык, Синең белән бергә булган көннәр Суык кышны хәтта җылытырлык..."
"Мин сине яратам. Күкләр күкри йөрәктә. Акылымны югалтам Акыл шундый кирәктә. Хисләр ташый күңелдә, Күкләр сыя минем күкрәккә!.."
"Мин ул изге затны Кабат яраттым, Иске яраларны Кабат канаттым. Кирәк микән кабат ярату, Яраларны кабат яңарту? Шулай булсын! Көчле хисне Акыл җиңә алмый. ШИГЪРИ СУРӘТ Төссез көнне күзне чагылдырып, Җанны җылытучы кояшым син. Борынгыдан сокландырган, Матурлыкның бөек үре булган Афродитадан да камил син."
"Сагындырасың син — Йөрәк тулы тозлы моң. Сөендерәсең син — Йөрәк тулы татлы моң. Көендерәсең син — Күңел тәрәзәсен Тырный ком. Төннәр буе сине уйлап, Кача «тыныч йокы»м."
"Минем хисем Канны яндыра, Минем җанны Ялгыз калдыра. Минем хисем Башны катыра, Бөтен булганымны Сиңа тапшыра. Минем хисем Аңсыз калдыра, Кайнар йөрәгемне Икегә яра."
"Көям димен, Көймим дә инде, Сөям димен, Сөймим дә инде, Назлыйм димен, Тимим дә инде. Яратам димен. Нишләргә? Белмим дә инде. Беләм дә мин, Сөям дә мин, Көям дә мин, Тимим генә инде... Язмышымдыр, бәлки? Әйтмим дә инде..."
"Шигырьләр сәер туа, Күңел кылларын өзеп. Вулканда янгын туа, Ялкынга афәт төреп. Дөньяда сугыш бара, Меңәрчә гомер өзеп. Ә мин сагыш күлендә Батмыйча йөрим йөзеп.ЯҢГЫР Яңгыр ява. Яңгыр ява кайнар йөрәккә. Яңгыр ява. Җанны Әйләндереп өрәккә. Яңгыр ява. Дымлы Һава үтеп керә үзәккә. Яңгыр ява. Салкынлыгы Тама салкын өметкә. Яңгыр ява. Нокта куеп Олы мәхәббәткә. Яңгыр ява. Нәни эзләреңне юа, Синнән миңа калган бүләккә. ЯРАТАМ Әйе, мин моңсу, Иелгән уйлы баш. Әйе, ямансу Минем караш. Юк, әйтмим Сине сагындым дип, Гашыйк булдым, Кабат кабындым дип. Әйе, һаман сүнми Өмет очкыны, Тынгы бирми Хисләр дулкыны."
"Төннәр буе йолдызларга Карап яттым, Озак-озак серен ачып, Уйлап бактым. Уйлый торгач, җирдән торып, Үземә иң зурын таптым. ДӨНЬЯНЫҢ БЕР МАТУРЫНА Синең елмаюны күрер өчен Туганмын бу төссез дөньяга. Кылтык һәм дә нечкә йөз чытуыңАрка белән борган мине кояш төшеп Ялтыраган тозлы дәрьяга."
"Сине күреп, Утка гашыйк Күбәләктәй булдым. Якын килгән саен Соңгы күзәнәккә Кадәр яндым. Якты кояш булдың Төнге күгемдә. Баллы аваз булдың Тозсыз телемдә. Шифалы яз булдың Салкын көземдә."
"Кояш янә сүнде, Болыт аны каплап тора. Җиргә карлар иңде, Каралыкны аклап тора. Җаным күккә менде, Ходай аны саклап тора. Хис йөрәккә керде, Акыл аны каплап тора."
"Мин сине шундый яраттым, Ә син... Син хисемне үлем җәзасына Хөкем иттең. Ичмаса, гильотина да түгел, Ялгыз ташкапчыкка Сурәтләрең белән бергә аттың... Мин сине шундый яраттым... Һәм Монте-Кристоның язмышына Дучар булдым. Хисем сүрелгәнче, Япа-ялгыз диңгез шавын Тыңлап таш төрмәдә ятам..."
"Төрле тавышлардан да Тәм табып, Керле сагышлардан да Ямь табып, Яшим җырлап Ялгызым. Әллә янам сөеп Ханбикәне, Әллә туңам көтеп Кар кызын? Җырлар, җырлар, Моңлы да сез. Көйләп булмас бит Язын. Башны диванага Салырмын да Сөярмен гади Җир кызын. ЮКТЫРСЫҢ Юктыр бу дөньяда мәхәббәт, Юктыр сөю, юктыр сәгадәт. Күпме бәреләм, Күпме сугылам, Таптыйм буш чатларны. Күз яшьләре Һәм хәсрәт — Сагынсам ул чакларны. Рәсемнәрдә генә күрәм Якты, җылы якларны. Мәзәк тормыш барында Мине кояш яклармы? СИН ҺӘМ МИН Икәү пар күгәрчен булып Зәңгәр күкне иңләдек. Самолетлар гөрелдәде, Аларга сер бирмәдек. Горур акчарлаклар кебек,Диңгез шавын тыңладык. Соңгы йолдыз сүнгәндә дә, Без серләштек, тынмадык. Гөлләр булып чәчәк аттык, Озак яшәп шиңмәдек. Мең тапкырлар соңга калдык, Вакыт барын белмәдек. АНЫҢ ӨЧЕН Йолдызлы төннәр Эзләп мендем Күкләр түренә Бәгърем өчен. Иң шәп энҗеләр Юллап төштем Дәрья төбенә Җаным өчен. Иң җылы хисләр Кабыздым Күңел түрендә Аның өчен. КОЯШКАЕМ Кояшкаем минем! Сине кочып назлар идем, Моңлы көйләр җырлар идем — Син болында, гөлләр арасында. Сандугачым минем! Сине ятып тыңлар идем, Күңел тулып елар идем — Син еракта, язлар һавасында. Мәхәббәтем минем! Хисләремне җилгә сибәр идем, Ә ул аны сиңа сөйләр иде — Тик сагышым ага канда. Әй, матурым минем! Яңгыр булып чәчләреңә явар идем, Тамчы-тамчы иренеңнән тамар идем... Бул син бары минем янымда!"
"Минем сиңа бу мизгелдә әйтер сүзем бар: Син — янартау, мин — бөртек кар. Миндә сине көткән сары көзем бар. Син — бөеклек, ә мин — чүп-чар. Шулай ук мин дә галәмдә яши бирәм, Үземчә җыр язам, елыйм-көләм. Күбәләкләр булып төшләреңә керәм, Иң яшерен серләреңне беләм. Минем сиңа бу мизгелдә әйтер сүзем бар: Син — янартау, мин — бөртек кар."
"Һәр секундын тоеп яшим мин тормышның, Һәр минутын кичәм газапта, Янартаулар җитмәс мине җылытырга. Төн. Ай. Казан. Син — еракта. ИҢ ЗУР СЕР Иң зур серләрнең Берсе — мәхәббәттер, Дәшми калудан күңелдә Туган һәлакәттер, Карашлардан үткән Очкыннар, хәрәкәттер, Ерак диңгездәге утрау, Хөр мәмләкәттер. ҮЗЕҢ КИРӘК Моңсу гына эндәшмиләр Сагыш тулы күзләрең. Хәлем бик аяныч икән, Шигырь язмый түзмәдем. Серле елмаюларыңнан Төрле ымнар эзләдем, Суда гына янмыйча, Утта гына йөзмәдем. Чын күңелдән яратырга Үзең мине өйрәттең.Матур итеп карап тора Уйчан фотосурәтең."
"Чыгып киттең Атлап бусагамнан. Тамагымда төер, Артык сусаганнан? Бәреп киттең, Ватып ишегемне. Никтер салкын, Әллә өшедемме? Талап киттең, Алып йөрәгемне. Мин — бәгырьсез, Әллә белмәдеңме?"
"Диңгез идең, Тозлы суларыңны эчтем. Дулкын итеп Йомшак ярларыңа чәчтең. Кораб кебек, Чиксезлекне кичтем. Син — диңгезем, шавым, Кырыс табигатем — көчем."
"Икебез дә ут йотабыз: Син — назлырак, Ә мин тирән итеп сулыш алам. Күк йөзеннән ак йолдызлар тотабыз: Син — батыррак, Мин янә дәшмичә калам. Без икебез дә яратабыз: Син — матуррак, Ә мин бәхет орлыгыннан яралам."
"Күк болыны тузганагы Орлыкларын чәчкән Кышкы төн. Тузганаклар биеп төшә,Уйларында төрле көйләр. Көрт тынлыгы йотып бара, Җырлар сүнеп бара, Дөнья — бербөтен. Ә күкләрдә җырлар... җырлар... Сизәм, анда гөрли җәйләр! Тәрәзәңдә яна утлар, Кыймый торам, керим микән? Күңлем нидер сизенгәндәй... Уй-сереңне белим микән? Мин гаепле, йөрәгеңә Таш бастырдым. Шомландыра, уйландыра Күкрәгемдә яткан көрт-тынлык..."
"Үптермисең, киптерәсең, Яндырасың ирнемне. Сүз бирмисең, җибәрмисең Һәм кысасың иркемне. Бер кочмыйсың, очыртмыйсың Канатланган йөрәкне. Бик иркә һәм бик матурсың, Тик бирәсең кирәкне. Инде нишлим? Яратам бит, Җыйдым булган көчемне. Каләм очында ут яна, Сүзгә түктем хисемне."
"Синең җаннарыңда борчу булса, Минем йөрәк дөрләп кабына. Әгәр юлларыңда киртә торса, Минем аяк барып абына. Күзләреңдә шатлык балкыганда, Җылы керә йөрәк түренә. Иреннәрең ихлас елмайганда, Киләчәгем якты күренә."
"Сагына белмим икән бит, — Юктыр сагыну.Аңламыйм, көтә белмәгәч, Ни ул юксыну? Язмаган, күрәсең, миңа Мәңгелек яну. Ерактан гына сары ул — Төссез бит сагыш. Кояшка бер таш ыргыттым. Һәм... ваттым ялгыш."
"Туңга әйләндереп китте Йөрәгемне бер Кар кызы. Шуннан бирле дөрләтми, Гөрләтми каты бозы. Учында утлар ягып, Үз ялкыныннан кызып, Эретә йөрәгемне Нәни генә Җир кызы."
"Мин сине эзләдем даладан, Чүлләрдән, күлләрдән, һавадан. Син диеп казандым чиксез дан. Колакта шаукымы: даң, даң, даң. Атылдым ук булып үрләргә, Кермичә калмадым гүрләргә. Мин әзер кояшсыз түзәргә, Тик сине янымда сизәргә. . . . . . . . . . . . . . . . . . . Мең яшәрмен мин бер сөеп, «Бары син, гомергә син», — диеп. ЯЗ КОЧАГЫ Кояш-хәнҗәр Сызып үтте Боз капламын. Яз һавасын Мул сулады Җир катламы.Яшеллекне! — Җәй буена... — Май баласы! Бер кочак яз Сиңа бүләккә — Җырлап аласы. Зур теләгем: Бу оҗмахта Бергә каласы. САФЛЫК Мең төрле гөл үсә Тормыш аланында. Кайсын ямьсез диим? Гүзәл һәрберсе. Күңелемә ятышлысы Бик күп булыр, Әйләндерер башны Хуш исе. Ә йөрәктә яралганы Бары берәү генә. Саф мәхәббәт диеп Куштым аңа исем. АЛДАНМАГЫЗ ЯЗГА Яздан атлап Бара идем, Кинәт буран Башланды. Әллә ничек, Сәер быел, Әйләндерә башларны. Әйләндереп Калса икән, Күзгә тула Кар-яңгыр. Алданып Кайтып киттем мин. Мөгаен, ялганчыЯздыр. Быел, язым, Уйлап торма, Гыйшык дәфтәреңнән Сыздыр. Моңа сәбәп Былтыргы яз, Мине көткән Кыздыр. ЙӨРӘГЕМ... Миңа чәчәкләрнең кызыллары якын шул, Син үстергән ап-аклары да бик матур. Ак, пакьлеккә гамьсез карам йогадыр, Кара йөрәгемне сафлык бер яңартыр. Бик кечкенә булса да, кайдадыр хаклык яши, Күңелемдә яткан таш катламын ватыр. Тик яктыга чыксам югалырмын сыман, Җилләр алса күккә, кем туктатыр? «Мин саклармын сине!» — диде кебек гөлең — Таш ватылды. Бер кызара дөньям, бер агара. Җилләр мине, төндә йолдыз итеп атыр өчен, Күкләр хөкеменә алып бара."
"Күкләрдән ялварып сорадым: «Мәхәббәт бирегез, мәхәббәт!» Җавапка тик сәер фал алдым, Яшенле, яңгырлы хәрәкәт. Яшеннән көч, егәр сорадым, Яңгырдан чисталык һәм сафлык. Соңыннан бик каты үкендем: Югалган кадерле тынычлык."
"Зәңгәр хыял Тулпарына мин атланып Очып узам болытларны,Дулкынланып. Үтәм икән читләп Бәхетемнең йөзен, Әллә йөрәгемә язылмаган «Сөю» сүзе? ...Артык җилле була икән Тулпар сырты. Җиргә төшәм: Ачы бәхет, сынау йорты. Эзләр калмас сары комда, Җилләр юар аны, Ни кузгата икән Канатланган кеше җанын?"
"Күрәсем килә Кошларның күчешен, Дәрьялар төбенә Кояшның үтешен, Галәмнәр түрендә Йолдызлар йөрешен. Тоясым килә Хисләрнең көрәшен, Карашың үрендә Очкыннар биешен, Күкрәгем эчендә Йөрәгең тибешен. Биклисе килә Ялгызлык капкасын, Ачасы килә Бәхетнең япмасын, Саласы килә Мәхәббәт басмасын. КӨЗ ЯМЕ Җирдә яфраклы, Күктә болытлы, Биләп офыкны, Көз җитте. Төрле холыклы, Ике Болаклы, Горур халыкны Сүз басты.Сулыш кабарып, Салкын һаваны, Җилләр кубарып Мәл йотты. Төшләр зәп-зәңгәр Өскә ашкынып, Йөрәк ташкынын Төптән кубарыр Көз-кыз җитте!"
"Ярым уяу, Ярым йокы хәлдә Төштә күрдем Сине көзге мәлдә. Эретерлек назлы Синең караш төштә генә, Сызгаламам башка Кара белән түшәгемә. Төштән чыкмый Яшәү безнең язмыш түгел. Йокысыз төн, Дулкынланган йөрәк, чиста күңел..."
"Бәхетем канат кагына, Чү, сак кына! Сак кына... Күтәрелмәсен җилдән борчу тузаны... Күкрәктә янгын кабына!"
"«Мин яратам» дию Тик буш сүзләр кебек Сиңа үз хисемне ачканда, Киң галәмнәр Сине сөюемнең Күзәнәкләренә качканда. Хисем — дөнья, Хисем — яшәү, Өн югала сине кочканда.НИК? Ник бирмисең син миңа Күңелем теләгәнне? Ник белмисең сагыштан Тончыгып үлгәнемне? Ник кире кагасың Мәхәббәт бүләгемне? Ник бирмисең үбәргә Сөйкемле йөрәгеңне?"
"Карашыңнан челтер чишмә ташый, Тынычланып китә йөрәгем. Уй гаскәрен тавышың әсир итә, Горур тоткын булу — чиксез теләгем."
"Шырпы булып кабынам да Яндырам йөрәкләрне. Күмергә калып сүреләм Дөрләргә кирәк мәлне. Назга сусаган йөрәк мин, Чишмәдә шомарган таш. Мине аңламассыз, бәлки, Яшьлегем йөрәккә баш. Шырпы булып кабынам да Яндырам йөрәкләрне. Саклыйсы иде учактай Мәхәббәт дигән мәлне."
"Хәерлегә булсын, хәерлегә: Гөлләремә гүзәл төш керде!.. Зөлфәт Тәрәзләргә иртән салкын кояш керде, Җитешмәдем күкне пәрдәләргә. Агымсулар көне буе туктап торды. Хәерлегә булсын, берүк хәерлегә!Җир шарымда бер континент батты, Былбыл иле иде — якты истәлек! Башланмыйча калган тәмам мәхәббәттән Гөлләр калды тәмләп иснәрлек. Җәйге күлмәк киеп, кысыр кышка калгач, Туры килер, туңып, язны көтәргә. Ә күзләрне һаман салкын кояш чагылдыра, Хәерлегә булсын, берүк хәерлегә! ГАШЫЙКЛАР КӨНЕ Чыкмыйм урамга, Нишлисең парсыз? Бик кыен икән Бу көндә ялгыз. Яшерен хисләр Парадка чыга. Ялгыз йөрәкләр Яна борчуда. Нишләтер безне Көнбатыш ашы? Йөрәк канында Азгынлык башы."
"Мәхәббәт карага буялган, Йөрәккә мөһерләр куелган. Әй, акыл, син бөек, син даһи, Үтерәсең мине, билләһи. Беркатлы күңелем ашкына Көчлегә, кайнарга — ташкынга. Акылым, син кайда шул вакыт? Саксызны калмыйсың туктатып... Сазымның кыллары өзелә, Йөрәккә зинданнар төзелә. Ташларга бәрелә саф хисем... Суытма син мине, Гөлдерсен! Хәнҗәрләр кадасаң, төзәлә,Богаулап җәзала — түзелә, Каты сүз гөлгә дә ярамый... Өзелгән кылларым ялганмый."
"Яңгыр сиңа Сагышымны сөйләрме? Дулкын күңел Җырларымны көйләрме? Мин табигать кебек Даһи булалмам, Йөрәгем — чиксезлек, Барсаң юлымнан."
"Дөньяда мәхәббәт Бар микән? Дөньяда мәхәббәт Бар икән! ...Мин сине бер күргәч инандым. БӘХЕТСЕЗ БӘХЕТЛЕ Без ике Бәхетсез бәхетле! Үзебез Өметсез өметле... Җилкәнен киергән Көймәбез, Болытлар дулкынын Гизәбез. Давыллар Рухларны ныгыта. Йолдызлар Җаннарны юата. Сәяхәт — Илаһи күкләрдә, Безнең юл Бирелми күпләргә. Мәхәббәт утравынТөплибез... Йөрәкле яшәеш Телибез! БӘХЕТ ЙОЛДЫЗЫНДА Мин кояшка чыра гына суздым, Дөрләп китте йөрәк-учагым. Мин һавага ялкын булып аштым, Галәмнәрне иңли күкле кочагым. Тик сыйдыра бары сине генә, җаным... Бәхет йолдызында сине кочып торган чагым. ЭЧТӘЛЕК Абыну ләззәте Р.Зәйдулла .................. Адым саен мәгънә эзләгәндә... «Адым саен мәгънә эзләгәндә...» .............. Минем күңел ........................... «Монда минем ата-анам...» .................. «Тормыш — юллар...» ..................... «Бомбалар шартлый...» ..................... Халәт ................................. «Вакыт туктап тора...» ..................... Кышкы матурлык ......................... Балачакны сагыну ........................ «Зилзиләләр...» .......................... Юк .................................. Табигать баласы .......................... «Дөреслекнең иге-чиге юк...» ................ Аккорд ................................ «Салават күперенә...» ...................... «Кырга чыктык...» ........................ Бер кешегә ............................. Арыдым ............................... «Нәрсә соң ул мәңгелек?..» .................. Алабуга ................................ «Кош буласым килә...» ..................... Мәңгелеккә күчтең бу көнне ................. «Бөеклеккә дә омтылмыйм...» ................ «Илһамландырмый Казан...» ................. «Диңгез диләр...» ........................ Черек күлдә янгын ........................ «Көрәшми яту...» ........................ Су беткән .............................. «Кояш инде, имеш...» ...................... Яшәү яме .............................. Һаман Казан ............................ Карантин ............................... Булмас, ахры... ...........................Ир-ат ................................. «Йөрәгем кечкенә...» ...................... «Яңгыр кешесе түгел мин...» ................. «Ачык күзле төннәр...» ..................... Яшьлек сорауларыннан ..................... «Елгалар ярларын җимерә...» ................ «Кара эчтем...» .......................... «Хуҗасыз этләр...» ....................... «Минус утыз...» ......................... Шәһәр баласы мин ........................ «Мин көтмим...» ......................... Соры буын ............................. «Шигырьгә күңел ятмый...» ................. Көз .................................. «Иртәләр салкынайды...» ................... «Мин ялгыз аучы...» ....................... Мин сине кыш көне яраттым... «Мин сине кыш көнне яраттым...» ............. «Мин акылга яшим буйсынып...» .............. «Йолдыз балкый тәрәз артында...» ............ «Акчарлаклар оча Идел өстендә...» ............ «Сине күрү белән...» ...................... Җавапсызлык корбаны .................... «Күңелемдә син уяткан хисләр...» ............. «Мин сине яратам...» ...................... «Мин ул изге затны кабат яраттым...» .......... Шигъри сурәт ........................... «Сагындырасың син...» ..................... «Минем хисем...» ........................ «Көям димен...» .......................... «Шигырьләр сәер туа...» ................... Яңгыр ................................. Яратам ................................ «Төннәр буе йолдызларга...» ................. Дөньяның бер матурына ................... «Сине күреп...» ......................... «Кояш янә сүнде...» ...................... «Мин сине шундый яраттым...» .............. «Төрле тавышлардан да...» .................. Юктырсың ............................. Син һәм мин ............................ Аның өчен ............................. Кояшкаем ............................. «Минем сиңа бу мизгелдә әйтер сүзем бар...» ..... «Һәр секундын тоеп яшим мин тормышның...» .... Иң зур сер ............................. Үзең кирәк ............................. «Чыгып киттең...» ........................ «Диңгез идең...» ......................... «Икебез дә ут йотабыз...» ................... «Күк болыны тузганагы...» ................. «Үптермисең, киптерәсең...» ...............: «Синең җаннарыңда борчу булса...» ........... «Сагына белмим икән бит...» ................«Туңга әйләндереп китте...» ................. «Мин сине эзләдем даладан...» ............... Яз кочагы .............................. Сафлык ................................ Алданмагыз язга ......................... Йөрәгем... .............................. «Күкләрдән ялварып сорадым...» .............. «Зәңгәр хыял...» ......................... «Күрәсем килә...» ......................... Көз яме ................................ «Ярым уяу...» ........................... «Бәхетем канат кагына...» ................... «Мин яратам» дию...» .................... Ник? ................................. «Карашыңнан челтер чишмә ташый...» .......... «Шырпы булып кабынам да...» .............. «Тәрәзләргә иртән салкын кояш керде...» ........ Гашыйклар көне ......................... «Мәхәббәт карага буялган...» ................ «Яңгыр сиңа...» .......................... «Дөньяда мәхәббәт...» ..................... Бәхетсез бәхетле ......................... Бәхет йолдызында ........................ Литературно-художественное издание Джамал Айдар (Замалиев Айдар Маратович) В ДУШЕ — НЕБЕСА... Казань. Татарское книжное издательство. 2008 На татарском языке Әдәби-нәфис басма Җамал Айдар (Җамалиев Айдар Марат улы) КҮКРӘГЕМДӘ — КҮКЛӘР... Мөхәррире И.Г.Ногманов Рәссамы һәм бизәлеш мөхәррире Р.Х.Хәсәншин Техник мөхәррире һәм компьютерда биткә салучысы Ф.Р.Гыйсмәтуллина Корректоры Г.Х.Сундукова Оригинал-макеттан басарга кул куелды 26.05.2008. Форматы 70х90 1/ . Шартлы басма табагы 3,51. 32 Шартлы буяу-оттиск 3,80. Нәшер-хисап табагы 2,2. Тиражы 2000 д. Заказ Т-580. Татарстан китап нәшрияты ДУП. 420111. Казан, Бауман урамы, 19. «Идел-Пресс» полиграфия-нәшрият комплексы ААҖ. 420066. Казан, Декабристлар урамы, 2."
Content
"Габдулла Тукай Әсәрләр Академик басма Алты томда 2 том Шигъри әсәрләр (1909-1913) Казан Татарстан китап нәшрияты 2011 Редколлегия : К.М.Миңнуллин (җитәкче), Т. Н.Галиуллин, Д.Ф.Заһидуллина, Х.Й.Миңнегулов, Р.Ф.Рахмани, 3.3. Рәмиев, Р.Г.Фәйзуллин, Н.Ш.Хисамов, Д. С.Шакиров Төзүчеләр, текстларны, искәрмә һәм аңлатмаларны әзерләүчеләр : З.Р.Шәйхелисламов, Г.А.Хөснетдинова, Э.М.Галимҗанова, 3.3.Рәмиев Фәнни мөхәррире Зөфәр Рәмиев Тукай, Г.М. Әсәрләр : 6 томда / Габдулла Тукай. - Академик басма. - Казан : Татар, кит. нәшр., 2011. 2 т. : шигъри әсәрләр (1909-1913) / төз., текст., иск. һәм аңл. әзерл. З.Р.Шәйхелисламов, Г.А.Хөснетдинова, Э.М.Галимҗанова, З.З.Рәмиев. - 2011. - 384 6. Әлеге томда татар әдәбияты классигы Габдулла Тукайның 1909-1913 елларда иҗат ителгән шигырьләре, балладалары, поэмалары, балалар шигырьләре хронологик тәртиптә туплан бирелде. Шулай ук Тукайныкы булуы ихтимал шигырьләр дә урын алды. Китап Г.Тукай иҗаты белән кызыксынган киң катлау укучылар игътибарына тәкъдим ителә. УДК 821.512.145-1 ББК 84(2Рос=Тат)-5 ISBN 978-5-298-02043-5 (2 т.) ISBN 978-5-298-02041-1 ©Татарстан китап нәшрияты, 2011 © Г.Ибраһимов исемендәге Тел, әдәбият һәм сәнгать институты, 2011"
"Инкисар ит гадәтеңчә, ян, күңел, сызлан, күңел! Күп сөекледер бөтеннән – Тәңрегә сынган күңел. Һәр минут миннән тели дөнья күңел җимешләрен, Нәрсә пешсен, булса ялкынсыз күңел, сүнгән күңел? Алга сәүкъ ит сахибеңне, бул чыдауда таш кеби, И фәләкнең төрле-төрле золменә күнгән күңел! Ялтыра, яктыр – килешсен калебе саф шагыйрә, И моңарча төрле тап-тутларга өртелгән күңел! Шундый гали матлабың – мең җан бирергә урны бар, И югарылык белән типкән вә селкенгән күңел! Игътиля итсәң, канатың ач, – вакыт җитте бугай, – И тумыштан гарше әгъляларга җилкенгән күңел! Син йоларсың һәр һәлакәттән – ышаныч бар сиңа, Яр читендә торганымда ярдәмең булган күңел! Яхшы аңла: юк сафа, инсанлыгыңны җуймыйча, И шуны җуймау юлында күп газапланган күңел!"
"Кайт, и нәфсе мотмәиннәм! Бар, юнәл, кит Тәңреңә; Бирдең аркаңны моңарча, инде бир бит әмренә. Дустларым, кардәшләрем, сез муллаларга әйтеңез: Бу ике юлны, мине күмгәч, укырлар кабремә. Әһле тәкфир бер гаҗәпләнсен, күреп актык сүзем: Күр, нә рәсма тулган иман берлә Коръән садремә!"
"Бер шытырдауны ишетсәм, аузыма җаным килә; Уйлыймын: «Шелтә кыйлырга әллә вөҗданым килә?» Аптырыйм: юк изге эш ятканда да, торганда да; Эш кушарга каршыма һәр дәмдә шәйтаным килә. Нәрсә күрдем бу җиһанда, ни бетердем? Уйласам: Алдыма чын эз вә юлдан читкә тайганым килә. Җырлыймын, ләкин җырымнан файда бармы халкыма? Бер мәләктән яки шәйтаннанмы илһамым килә? Раст, бу шагыйрьлек белән мин чынлап ук аурыйм бугай: Бер-бер атлы рәтләнеп, мәйданга диваным килә. Мин сизәм: дөнья йөзе – дүзәх, җәһәннәмдер миңа; 1 Бер шигырь язсам гына, җәннәт вә ризваным килә. Һәp каралткан кәгаземдә санки багъ, бостан була; 2 Һәр хәрефтән каршыма вилдан вә гыйльманым килә. Шигъреми яздым, басылды; мин тагын зур кайгыда: Фикремә юк-бар белән исмемне игъланым килә. Һич риза булмыйм үземнән язганымнан соңра мин: Һәр заман күз алдыма кимлек вә ноксаным килә. Кайвакытлар һәр сәгадәттән өмидемне өзәм, – Әллә кайдан шунда икъбаль атлы чулпаным килә. Ялтырый ул күкләремдә, күп өмидләр арттыра: Күз яшем сөртергә гүя назлы җананым килә. ХАТЫННАР ХӨРРИЯТЕ* 1 («Сатирикон»нан) – Көям бирмәк өчен хөрлек, азатлыклар хатыннарга; Бөтен фикрем, уем шулдыр, карамый көн вә төннәргә. Бу уйдан кайтасым юктыр, әгәр канлы сугыш булса; Хатыннар ирке угърында үләрмен мин, үлеш булса. Хатыннар! Атлаңыз алга! Бу юлда шаула, матбугат! Хатыннарны кысучыларга каршы ач сугыш, ук ат! Иел, и халкы дөнья! Уртадан юл бир хатыннарга! Яшә, и галәме өнса! Вакыт хакларны аңларга! Таралырга вакыт инде чапан атлы болытларга; 2 Чапаны да, Бохары да ашарга калсын этләргә ! Алар да, ир кеби, шаһлык, хәкимлек намнәрен таксын! Хатыннан көч тәрәкъкый бәхренә күл-күл булып аксын! Укы, яз, бел, тырыш син, и мөкаддәс яртыбыз безнең! Кеше булмак өчен иң-иң беренче шартыбыз безнең! – Эшем бар бит, хатын, тиз булсана, бирсәңче чалбарны! Бу тапланган икән; бир, яхшысы һәм тапсызы бармы? Кара, монсы да тапланган! Дидем бит: таплары бетсен! Шуны чистартмагансың: җә, хатынмы син? Сыер бит син!"
"(Өченче көлтә) Уйсу җиргә су җыела, шунда казлар коена; 1 Унөч яшьлек кызга тисәң, хаҗның әҗре җуела . Япуннар туп атмыйдыр, төтене җиргә ятмыйдыр; 2 Ялган сүздер, ышанмагыз: «Сабах» сабын сатмыйдыр . 3 Эш эшләтсәң, заказ эшләт, файда юктыр пәдрәтдин ; 4 Дин гыйльменә бигрәк чумган Апанаев Бәдретдин . Ак Иделнең аръягында атлар йөри чабында; 5 «Чүкеч» сабын* кимреп җылый, «Яшен» суккан чагында . Сары җаулык уртасында сары майның туртасы; Безнең «Яшен» яшьнәр инде – үтте кышның уртасы. Бер ишан хәзрәт симерттем, күркә, тавык ашатып; Сагынсам, корсагын карыйм чүмәләгә охшатып. 6 Сак берлән Сок кыямәттә берсен берсе очрата ; Биш талчокчы, өч фахишә театрны пычрата. Чикләвек ярган була да кәнфит ашаган була; 7 Театрны буяу җитми, концерт ясаган була . Мөэмин булсаң, чын мөэмин бул – намазыңны калдырма; 8 Бәйрәмдә кибет япмыйм, дип, частан казак алдырма . Алтын балдак бармакта, әйләнәдер салмакка; Ончы хаҗи хәлен сөйлим, әйдә барыйк аулакка. Тирәк-тирәк ситса булса, матур була чаршауга; 9 Бөтен Казан абыстае агент хәзер Варшауга . «Ай туган»да тусаңчы, айдай нурлы булсаңчы; 10 Яшьләр йөзен кызартканчы, «каралганчы» үлсәңче ! Арыслан берлән юлбарыс яратылган бер каннан; 11 Безнең Муса һич тик тормас: яңлыш тапкан Коръәннән ."
"Юк, маташма, и каләм! – калсынчы – шундай юк белән; Борча атмак көлкедер тау-таш ватарлык туп белән. Ни эшең бар? Юкмыни, язсаң, югары нәрсәләр? Угърашып торма җиһанда иң түбән мәхлук белән! Та әзәлдән ул сәфилләр үз-үзеннән бетмәдә: 1 Кауме Нухи – су белән йә кауме Лути – ут белән . Сипмә конфетти аның төсле сәфилләр өстенә: Ул хәзерләнгән атарга йөзгә каршы чүп белән."
"(Лермонтовтан үзгәртелгән) Качан кем сайлады Тәңре мине бу хак пәйгамбәр дип, Мине фазленә лаек күрде, фәрманым төгәлләр дип, – Шул ук сәгать үземнән, башкалардан баш-күз алдым да Сөйләргә башладым хакны кешеләрнең күз алдында. Кирәк баймы, фәкыйрьме, падишаһмы – күрсәтәм гайбен; Укыйм ялкынлы аятьләр – карау юк һичберәү кәйфен. Керештем мин мәхәббәткә, карендәшлеккә өндәргә, Ашамый-эчми көндез, кич белән баш куймый мендәргә. Җәмигы әкърибам – дустлар, карендәшләр, замандашлар – Миңа каршы котырдылар, рәхимсез аттылар ташлар. Сөйләнде өстемә күп ифтира, бөһтан, усал телләр; Сибелде зур хәкарәт берлә хәтта башыма көлләр. Ходайга кыйлмадым үпкә золымнардан, каһәрләрдән; Теләнче рәүше берлән мин качып чыктым шәһәрләрдән. Менә хәзер япа-ялгыз торам бер читтә, сахрада, Итәм тагать, күзем, күңлем тәмамән гарше әгъляда. Күз алдымда күрәм мең-мең кадәр яшьрен җиһаннарны, Күрәм булган, буласы барча яхшы һәм яманнарны. 1 2 Күрәм гъаден , сәмуден , бар булып үткән халыкларны, Күрәм диңгез төбен, уйнап-йөзеп йөргән балыкларны. Миңа кол анда бар җанвар: арыслан, хәтта капланнар Нәбиләргә тимәслекнең мөкаддәс гаһден алганнар. Догамны тыңлый йолдызлар – кечесе, зурлары бергә, – Мине тәгъзыймлиләр шатлыклә, уйнап нурлары берлә. Әгәр кайчакта шау-шулы шәһәрдән аркылы үтсәм, Янып рухани ут берлә, ашыккан хәлдә юл тотсам, – Миңа шул хәлдә картлар, бер хәкарәт күзләрен йөртеп, Үгетлиләр сабыйларны, миңа бармак белән төртеп: «Караңыз, и сабыйлар! бу кешене, сезгә гыйбрәт бу; Арамызда иде күптән түгел моннан элегрәк бу; Тәкәббер ул: торасы килмәде безнең арамызда. Сабыйлар! Алыңыз гыйбрәт, бу мескингә караңыз да. Күрәмсез, нинди беткән һәм арыкланган, фәкыйрьләнгән, Зәгыйфьләнгән, таланган, өсте-башы нинди керләнгән! Ышандырмакчы булды ул, җүләр! безне, имеш, Тәңре, Аның аузы белән сөйли, аңар килгән, имеш, әмре! Имеш тә, безне өндәргә аңар Тәңре үзе кушкан, Күрәмсез: нинди хур ул, һәм җиһан халкы аңар дошман!»"
"(Русчадан) Исемдә курка-курка төрле уйлар уйлаган чаклар, Гафифанә вә мәгъсуманә көлгән, уйнаган чаклар; Исемдә һәм эчемнән көткәнем якты бәхетләрне, Теләп яшьрен генә рәхәт, сәгадәтле вакытларны; Исемдә, иң элекке саф мәхәббәт дәрте кузгалгач, Илаһи бер тәләззездән беренче кәррә тамган яшь; Яратканым, канымның көйгәне, хәсрәтлә янганым; «Сөям!» дип әйткәнем, шунда кызарганым, оялганым. Заман кичте, сулар акты, хәзер юк инде ул ялкын; Кызу сүнде йөрәктә, мәңгелеккә инде ул салкын. Тыныч калды йөрәк, шау-шу вә гаугадан тәмам тынды; Моңаеп тибрәнә тик бер тәхаттырдан гына инде."
"Күрерсең син боларның йөргәнен һәрдәм коридорда: Йөриләр карт кәҗәдәй – үзләрен анлар саный зурга. Озын күлмәк лыпырдый, чалбары юк һәм изү чишкән... Сәгатьтән һәм дә ыштаннан да чылбыр салынып төшкән."
"1 2 Йосыб китте сәяхәткә , Рәшит икенчеләп китте , Рәшитнең сурәтендә бер дегет тулган чиләк китте."
"Күзен йомган, муен бөккән, башында чалма чорналган; Кибән чалма кибәк башта: ишан булган, имеш, хайван!"
"Күңелләр саф чагында шәп, матур кыз сайлыйлар анлар: «Булыр безнең хатын булса йөзе айдай», – диләр анлар. Әгәр дә басса дөнья һәм муеннарда бурыч тулса, Убырлы карчыгыңны да алырлар, акчасы булса."
"Кара карга вә «бөлгән бай» юып асла бәяз булмый, 1 Вә һәр бер көлтәбаш чын таңчы һәм асла Гаяз булмый ."
"Таш ташыйлар. Анда Минһаҗ «Галия» нигзен сала. Туй ясыйлар. Монда Минһаҗ гаилә нигзен сала. Салыныр да, төпләнер дә, бик уңайдыр соңгысы; Шикләнәм мин әллә ник: булмас кеби әүвәлгесе."
"Качан ләкте миңа бу язгы сайлауда гласныйлык, Югары мәртәбә килде – олугълык һәм дә важныйлык. Керештем әһле ислам файдасын саклар вә якларга, Яңа көч берлә башладым гырылдарга вә йокларга. * * * Хайлыйм, хайлыйм хайларга, без керештек байларга. 1 Сторожлыкка ялландык Чәйдәш абзыкайларга . Яшенче дип әрлибез, доносчы дип хурлыйбыз; 2 Проститутка Мәрьям белән парлап торып җырлыйбыз . * * * Бунларның берсе – үз анасы, Ләкин үзенә булыр микән баласы?"
"Ай кеше! Тыштан үзендә изге хасләт күрсәтә, Яхшыга – рәгъбәт, яман эшләргә нәфрәт күрсәтә. Тик Ходай хәзер урынны сайлый ул азмак өчен, – Әһле дөньяга тышыннан истикамәт күрсәтә. Әмре Хак корсак белән каршыга каршы килмәсә, Ул хәзер дингә вә Коръәнгә итагать күрсәтә. Булса килмәслек үзенә тугъры әйткәннән зарар, – Ул да чынлыкны сөя, сүздә сәдакать күрсәтә. Алганы булса берәүдән, ахирәт истән чыга; Биргәне булса: янарсың, ди, кыямәт күрсәтә. Бик горурлы ул, сиңа һич ихтыяҗы булмаса; Бер эше төшсә әгәр, балдай фәсахәт күрсәтә. Ут кабызмый ул, төтен эчкәндә, иптәштән элек; Әүвәле аңгар суза – икрам вә хөрмәт күрсәтә. Дусты өстеннән эчүдә булса сакый ул әгәр, Тип-тигез салган була, – гүя гадәләт күрсәтә. Мин арыслан! ди, синең малны тәләф иткәндә ул, Син аңар калсаң: фәкыйрьмен, ди, җәбанәт күрсәтә. Чәнчә дә ул күңлеңә явыз лисане хәнҗәрен: Нигә кәйфең китте, дустым? ди, мәхәббәт күрсәтә. Тыңласаң тыштан, синең гайбәт аның аузындадыр; Син килеп керсәң, ачык, мәгъсум кыяфәт күрсәтә."
"1 (Мин хәфәрә биэрән литәбгатиһи вәкага фиһи) Утыз ел хөр фикерлеләрне үлтерт, Төрекләрдә азатлык тамрын корыт, Ватан яктыртучы шәмнәрне сүндерт, Мөселманнан бөтен читләрне көлдерт, – Утыз ел казыган баз бик тирән шул: Менә инде Хәмидең шунда ГӨМБЕРРРТ!"
"Йөриләр бу кешеләр сөйрәлеп һәрдәм бәлешләргә; Теләнми нишләсеннәр: кабилият беткән эшләргә. Күңелдә утлары сүнгән, вә вөҗдан майга капланган: 1 «Әгузе» дип кенә төшмәс, муенга шәйтан атланган. Менә шул чаклы ялкау, шундый хәйваннар да рухани! Түбәнлек бу, кабул итмәс үзенә изге рух аный!"
"1 («Будильник»тән) Җиңел йөзмәк бу тормыш диңгезендә, Хәвеф юк җиллесендә, җилсезендә. Вәләкин йөкләмә аркаңда вөҗдан, Авыр ул бу йөзүдә кургашындан. Батарсың син, сине ул төпкә тартыр; Бу чын сүз: тыңладисәң, фәһмең артыр."
"Ике юл бар бу дөньяда: бере будыр – бәхет эстәү; Икенче шул: гыйлем гыйшкында булмак – мәгърифәт эстәү. Синең кулда: теләрсәң – мәгърифәтле бул, бәхетсез бул; Вә яки бик бәхетле бул, ишәк бул, мәгърифәтсез бул. * * * Ничек тормак тиеш, дустым? дисеңме, – Шулай тор: бик кысып тот син кесәңне. Һаман сак бул, кара ул як, бу якны; Хосусан сак тоту лязем колакны."
"Әгәр булсын дисәң бер өй эче шау-шу вә җәнҗалсыз: Ире булса сукыр, ул җитми, – булсын һәм хатын телсез."
"Ялангач калдыйсәң син һәр җәһәттән фазлы Тәңридән, 1 Мыраулый башла бик ямьсез, алып үрнәк Бәширидән ."
"Күр: ничек, иртә кояш чыкса, җиһанда нур тула, – Һәр күңелләр нурланадыр, чыкса Гыйззәтуллина. Бу икәүгә Тәңре биргән бертигез зур мәртәбә: Берсе уйный күк йөзендә, берсе уйный сәхнәдә."
"(«Зиләйлүк» көенә) Сөялгәнсең чатта баганага, Яфрак төсле сары йөзләрең; Кызганмыйча күңлем чыдый алмый: Бигрәк моңлы карый күзләрең. Атылган кош, адаштырган эттәй, Үткәннәргә мәэюс карыйсың; Күрәм, ике ирнең селкенәдер: Кайсы татар баен каргыйсың? Аз шул бездә байлар – кайсысы кем Фәрештәдән канат каермас; Алсын гына шәйтан иманыңны, Җәһәннәмлек бу дип кайгырмас! Күрдем әле синең залимеңне: Һаман кәеф сөрә, типтерә; Рәхәтләнә, кяфер! Сине шулай Баганага сөяп киптерә. Сизмисең бит син дә – синең яннан Нечкә күңел шагыйрь узганын, Синең болай мескинләнгән хәлең Аның күңлен ничек өзгәнен!"
"Татар халкы арасында хисапсыз күп зыялылар, Сирәк ләкин, дөрест әйтсәм, кешелекле хәялылар. Әгәр күрсәң кызарган йөз аларда, бер дә алданма: «Оялгандыр» димә яңлыш, «җибәргәндер» дисәң – әүля!"
"Бик күңелсез бер начар журнал – гомер, Анда, әлбәт, баш мәкалә мал ирер."
"1 («Бакырган»нан) Татар бае – бөлгүче, Төрмәләргә кергүче; Гомер буе ни кыйлган – Шунда мәгълүм булгучы. Бай чагында көлгүче, Гайбен-нисен күргүче; Табылмыйдыр мескинне Тугъры юлга сөргүче. Бай ул ялгышмый, диләр, Һәр фигъле яхшы, диләр; Аның һәр дүрт ягына Монафикълар тулгучы. Малы, мөлке беттисә, Дәүләт, бәхет киттисә, Малның кадрен белми, дип, Чын дустлары көлгүче."
"Сөйгәнеңне мин кочам, дип, дошманым көлгән була; Белми: җанаш кайгысы һәр кич кочагымда куна."
"Син күрерсең бу кешене: күп вакыт уйный, көлә, – Ул шулайтеп халәте рухын яшермәкче була. Белмичә, «уйный» диләр, эчтән ниләр уйланганын; Сизмиләр – чыкмый төтен тышка – мәхәббәт янганын! Ул шаярганда, кисәктән, керсә җанаш каршына, Гашыйкым җитдиләнә, шундук уеннан тартына; Кып-кызыл төскә керә ул, үзгәрәдер йөзләре, Әллә нинди көчтән астка салынадыр күзләре. Ул түнә, хәлсезләнә шул, очраса үз хурына, 1 Хәзрәти Муса тәхәммелсез тәҗәлли нурына . Нишләсен, җанаш хозурында аңар лязем намаз; 2 Бер азан әйткәч, колак каккач, мөселман уйнамас ."
"(Көнлек дәфтәремнән) Тапдисәм мәүзугъ, язарга аптырыйм: Кай төшеннән мин моны, дим, ләктерим? Ул йозак төсле миңа, юк ачкычым, Йә бөек сәд – юк менәргә баскычым. Йә кимә ул – юк янымда ишкәгем, Шул рәвеш эчтә кала күп хисләрем. Яки уйга калдырадыр интикад, Итмәсәм дә мин аңар күп илтифат. Уйлыйсың син бер фикерне: раст кеби, Шик төшә: юк, ул да раст булмас кеби. Юк әле миндә хәкыйкатькә вөсул, Әллә нигә айрылалмый уң вә сул. Йа Ходай! Кайчан чыгармын шөбһәдән? Кипми ник шөбһә тире бу җәбһәдән? Йа Ходай! Кайчан бу золмәтләр бетеп, Юл салырмын күкрәгем берлән этеп?"
"Күрәм кайчакта: җанкәмнең яңагына чебен кунган, – Йөри бит шатланып шунда, үзенчә әллә кем булган! Карыйм да мин, бәхетсез, шул чебеннең бәхтене көнлим: Ходаем, ни сәбәптән булмадым соң шул чебен мин! дим."
"(Аз гынасы русчадан) Һич тә күңлем ачылмаслык эчем пошса, Үз-үземне күрәлмичә, рухым төшсә, Җәфа чиксәм, йөдәп бетсәм, бу башымны Куялмыйча җанга җылы һичбер төшкә; Хәсрәт соңра хәсрәт килеп алмаш-алмаш, Күңелсез уй белән тәмам әйләнсә баш, Күзләремдә кибеп тә җитмәгән булса Хәзер генә сыгълып-сыгълып елаган яшь, – Шул вакытта мин кулыма китап алам, Аның изге сәхифәләрен актарам; Рәхәтләнеп китә шунда җаным, тәнем, Шуннан гына дәртләремә дәрман табам; Укып барган һәрбер юлым, һәрбер сүзем Була минем юл күрсәткүче йолдызым; Сөйми башлыйм бу дөньяның ваклыкларын, Ачыладыр, нурланадыр күңлем, күзем; Җиңелләнәм, мәгъсумләнәм мин шул чакта, Рәхмәт әйтәм укыганым шул китапка; Ышанычым арта минем үз-үземә, Өмид берлән карый башлыйм булачакка."
"И көләч йөзле малай, йөргән малай яланаяк! Бер дә тыштан кермичә уйнап йөрүче шартаяк! Чәкмәшәңне куй да бер якка, йөгер, кил каршыма! Шартаяктан да күңеллерәк бер әйбер бар сиңа. СӨБХАНАЛЛА, СӨБХАНАЛЛА Сабый чакта укытканда мине хәлфә, Рәхмәт аңар, өйрәтте бер яхшы нәрсә: – «Сөбханалла» диеп әйтү тиеш, – диде, – Бер мән яңа гына туган айны күрсә. Шул заманнан бирле айның туганына Һәм дә алтын көпчәк төсле тулганына Карап, күңлем кайчан минем хәйран кала, Диям шунда: сөбханалла, сөбханалла! Бу әйтүем, хәер, минем гадәт кенә, Бу бертөрле дини булган әдәп кенә; Бер вактым бар – чын күңлемнән укыйм моны, Хәлфәм! Яусын сиңа һаман рәхмәт кенә. Менә нәрсә: күрәм бәгъзан сөйгәнемне, Көннәр, төннәр гыйшкы берлән көйгәнемне; Хәлфә, шунда минем телем тотлыгадыр, Эшкә кушам тагын шул ук белгәнемне. Тулган айга охшаш йөзе, башы аның, Яңа туган айга охшаш кашы аның; Күңлем аңар карап торып хәйран кала, Укыйм чынлап: сөбханалла, сөбханалла! Әгәр күрсә шул матурны Гайнетдиннәр, Гади генә Котбетдиннәр, Шәмсетдиннәр, «Сөбханалла» дию кайда аларга соң! – Укымаган алар, бернәрсә белмиләр. Әгәр, хәлфә, мин дә шулай надан булсам, Синнән гыйлем алалмыйча калган булсам, Әйтер идем, шулар кеби, мин гыйрфансыз: Әй-яй, бигрәк матур икән, чукынган кыз."
"Тынма, эшлә, и сабый! Бел, Тәңредән эшләргә – көн, Эшләп аргачтын, бирелгәндер тыныч йокларга төн. Иртә торгач та язарга, дәрсең укырга тотын; 1 Тынма, эшлә, торма тик, тынсаң тынарсың җомга көн . Күр, ничек эшли кояш: иртә тора, таң аттыра, Көнозын күктә йөзә һәм көн буенча яктыра. Соңра, арган төсле, ул ирнеп кенә тауга бата, Йоклый рәхәт, ял итә һәм җир йөзен дә йоклата. Син кояштан үрнәк алсаң, иҗтиһад итсәң һаман, Күп арасында кояш күк ялтырарсың бер заман! ӘНӘ-МЕНӘ Әнә чүлмәк: аңар катык тутырган; 1 Менә хәлфә: башы мантыйк тутырган . Әнә карга: мәчет өстенә кунган; Менә шәкерт: указлы мулла булган. Әнә чеп-чи бәрәңге кәлҗемәсе; 2 Менә «Тәхрире мәрьәт» тәрҗемәсе ."
"Пәйгамбәрнең вафатыннан соң асла могъҗиза булмас: 1 2 Ярылмас ай икегә , һәм кара таштан төя тугъмас , Диләр безнең гыйлем әһле. – Ышанмаңыз, бу ялгандыр: Үзем күрдем бүген – безнең заманда могъҗиза бардыр: Бүген иртүк миңа шактый бурычлы иптәшем килде, Ялындырмый, талашмый, вәгъдәсендә акчасын бирде."
"Тау башына салынгандыр безнең авыл, Бер чишмә бар, якын безнең авылга ул; Аулыбызның ямен, суы тәмен беләм, Шуңар күрә сөям җаным-тәнем белән. 1 Ходай шунда җан биргән, мин шунда туган , Шунда әүвәл Коръән аятен укыган; 2 Шунда белдем рәсүлемез Мөхәммәдне , Ничек михнәт, җәфа күргән, ничек торган. Истән чыкмый монда минем күргәннәрем, Шатлык белән уйнап гомер сөргәннәрем; Абый белән бергәләшеп кара җирне Сука белән ертып-ертып йөргәннәрем. Бу дөньяда, бәлки, күп-күп эшләр күрем, Билгесездер – кая ташлар бу тәкъдирем; Кая барсам, кайда торсам, нишләсәм дә, Хәтеремдә мәңге калыр туган җирем."
"Саргаядыр көз көнендә һәр агач яфраклары; Юк яшеллекләр хәзер, урман вә сәхра сап-сары. Саргая таллар, усаклар, алмагачлар һәм каен; Хәстә төсле, арта сары төс аларда көн саен. Үз төсен үзгәртми саклаучы арада берсе бар: Көз көне һәм кыш буе саргаймый торган чыршы бар."
"Кояш әйтте: «Һаман мин яктырырмын Вә бер дә батмамын, янып торырмын». Диде Яңгыр да: «Һәр көнне явармын, Кара җирне юешләр, елгалармын». Кояш каршы диде: «Син бик юешле, Явасың былчыратып һәммә төшне. Суыңнан анда баткак, монда баткак, Синең бар белгәнең – җир былчыратмак. Юешлектән иген, ашлык черидер, Мужиклар, яумасайде, дип телидер». Диде Яңгыр җавапта: «Син кызасың, Игенне яндырасың һәм кырасың». Ачуланды Кояш бу сүзгә, кызды, Ачудан эсселектә хәдтән узды. Диде: «Мин бит җимешләрне пешергән, Нурымнан җанлы-җансыз файда күргән». Диде Яңгыр: «Аларны син пешерсәң, Ә мин бит үстерәм һәм су эчертәм. Әгәр мин яумасам, багълар шиңәрләр, Болынлыклар, яшеллекләр кибәрләр». Кояш Яңгыр белән күп кычкырышкач, Бере-берсен яманларга тырышкач, – Татулашты, килештеләр ахырда Бу көннән сүз көрәштермәскә бер дә. Шулай бетте боларда сүз вә тартыш, Күрергә булдылар нәүбәт белән эш. Кояш әйтте: «Кызам үз нәүбәтемдә, Ә син яу рәхмәтеңлә нәүбәтеңдә». Кояш, Яңгыр әле бу көнгә чаклы Бозып эш кыйлмыйлар бу иттифакъны. МИЛЛИ МОҢНАР* Ишеттем мин кичә: берәү җырлый Чын безнеңчә матур, милли көй; Башка килә уйлар төрле-төрле, – Әллә нинди зарлы, моңлы көй. Өзлеп-өзлеп кенә әйтеп бирә Татар күңле ниләр сизгәнен; Мескин булып торган өч йөз елда Тәкъдир безне ничек изгәнен. Күпме михнәт чиккән безнең халык, Күпме күз яшьләре түгелгән; Милли хисләр белән ялкынланып, Сызлып-сызлып чыга күңленнән. Хәйран булып җырны тыңлап тордым, Ташлап түбән дөнья уйларын; Күз алдымда күргән төсле булдым Болгар һәм Ак Идел буйларын. Түзәлмәдем, бардым җырлаучыга, Дидем: «Кардәш, бу көй нинди көй?» Җавабында милләттәшем миңа: «Бу көй була, – диде, – «Әллүки»!»."
"Яратырга ярый кышны, вәләкин зәмһәрире бар, Киемсез калтырап торган мәсакине, фәкыйре бар. Яратырга ярый җәйне: матур ул, анда зур ямь бар, Вәләкин таш бинасы юк фәкыйрьләргә җәһәннәм бар. Яратырга ярый дөнья: матур кырлар, матур таулар; Яратмыйм мин вәләкин һич, сәбәп шул: ибне адәм бар!"
"(Бурениннән) Электә бер Ташчы торган бу дөньяда, Безнең җирдә түгел – ерак Япунъядә. Үзе булган таза гына бер яшь кеше, Ялыкмыйча эшли икән ул таш эше. Ризыкланган ачы тирләр һәм көч белән, Көн буена ташлар ватып чүкеч белән. Булганлыктан һаман да эш, һаман да эш, Күрәлмаган бу яшь егет рәхәт тормыш. Беркөн шулай эшләп-эшләп каты аргач, Күңле кайткан эштән, тәмам хәлдән тайгач, Тотынган ул үз-үзенә тарланырга, Мондый начар көн күрмештән зарланырга: «Ходаем, ник фәкыйрь иттең мине болай? Рәхмәтең киң, мин бәндәңне кыйлсаң да бай; Бүтәннәрдәй мин дә рәхәт сөрер идем, Тынычлык һәм бәхет йөзен күрер идем». Шуннан гына очып үткән бер Фәрештә Әллә ничек моның моңын, зарын иштә. Һәм әйтә ул: «Ярар, яхшы, шулай бул, – ди, Ягъни: – Үзең теләгәнеңчә бай бул», – ди. Безнең Ташчы шул минуттук зур бай булды, Азаплаган читен тормыш уңай булды. Инде хәзер авыр эшләр муенда юк, Рәхәт ята, һичбер нәрсә уенда юк. Шул вакытта Ташчы күрә: зур урамнан Үтеп бара гаскәр берлән олугъ бер Хан. Киемнәре, баш өстендә чатырлары Ялт-йолт килә көнгә каршы – алтын бары. Ташчы әйтә: «Зур эшмени бу – бай булу? Насыйп булса менә шушындый Хан булу, – Булыр иде шул вакытта бәхтем минем; Аһ, булсачы вәзирләрем, тәхтем минем!» Тагы шуннан очып барган шул Фәрештә Бу Ташчының сөйләгәне сүзен иштә: «Теләгәнең булсын синең – син Хан бул, – ди, Үзе китә очып: – Хәзергә сау бул!» – ди. Ташчы карый: шулук хәлдә ул Хан булган, Һәр ягына вәзирләр һәм гаскәр тулган. Уенчылар матур көйләр көйләгәли, Баш өстендә алтын зонтик күләгәли. Шулай да бик рәхәт түгел: Кояш эссе, Гаҗиз калды Хан эсседән, тәмам пеште. «Кирәк түгел, – ди, – Хан булу һәм баш булу, Насыйп булса икән миңа Кояш булу!» Шул Фәрештә тагын шунда җитеп килеп, Китте очып: «Ярар, булсын синеңчә», – дип. Шул минутта Ташчы егет Кояш булып Күктә тора, бу дөньяга нурлар коеп. Бераздан соң әллә кайдан чыга Болыт, Җир һәм Кояш арасына пәрдә булып; Каплап тора әллә нинди гайрәт берлә, Күренмидер Кояшка җир, Кояш – җиргә. Егет әйтә: «Кирәк түгел Кояш булу, Болыттан да кимсеттереп, юаш булу. Тәңрем, ирек бир син миңа, Болыт булыйм, Болыт булып, җиһанга баш булып торыйм». Фәрештә дә шул вакытта җитеп килеп, Китә күккә: «Ярар, булсын синеңчә», – дип. Шулук вакыт Ташчы егет Болыт була, Җир йөзенә яңгырларын коеп тора. Чиләк-чиләк булып яңгыр яуганыннан Сулар артып, ташып чыкты ярларыннан. Сәхра, болын, игенлекләрне су басты, Һәр нәрсәгә урын булды дулкын асты. Бу дулкыннар кубарса да шау-шу, гауга, Һөҗүм итеп килсәләр дә, охшап яуга, – Шунда үсеп тора торган олугъ Таш-тау Зәррә хәтле зарарланмыйча калды сау. Егет әйтә: «Кирәк түгел Болыт булу, Артык миңа Болыт булганча юк булу! Гайрәтемнән күрсәтмичә һичбер какшау, Минем көчтән көлеп тора шушы Таш-тау!» Шунда тагын Фәрештәсе килеп җитә: «Ярар, яхшы, шулай бул син», – диеп китә. Ташчы егет шулук минут була Таш-тау; Гомерлеккә торырмын, ди, мин шунда сау. Һәр яклардан килсәләр дә сулар ташып, Дулкыннары бәрелсәләр дә шып та шып! Кибаранә күтәреп баш, безнең Таш-тау Селкенми дә, кузгалмый да тора сап-сау. Шул вакытта әллә кайдан чыга Инсан, Кулларына балта берлән чүкеч тоткан. Килә дә ул, бу Таш-тауны вата башлый, Таш артыннан ташны ватып ата башлый. Егет әйтә: «Мин күп нәрсә булып үттем, Һәрберсеннән галилек һәм бәхет көттем; Күрдем хәзер: эшкә һич нәрсә тиң түгел, Эштән көчле нәрсә табу мөмкин түгел. Кирәк түгел, мин яңадан Ташчы булам, Әүвәлгечә иҗтиһадлы эшче булам!» Кодрәт берлә шунда егет Ташчы була, Әүвәлгечә иҗтиһадлы эшче була."
"Тәнәфферләр,тәхаттырлар, тәрәххемләрлә дөньядан Гөзарым, захмедар васле бер һиҗрә мөкәүкәбдер1. Габдулла Җәүдәт2 Ничаклы изсә дөнья, ирке бар – куркытмыйдыр безне; Елар җирдә көләм мин, һич чытып тормыйм аңар йөзне. Минем гомрем караңгы төн – кояшым һәм аем тугъмас; Шуңар да шөкер итәм мин: бу төнем йолдызлы, йолдызлы. Озаттылар миңа кул төрле мәлгунь көч, кара көчләр, Теләп сүндермәгә күңлемдә янган изге йолдызны. Вәләкин сүнмәде ул: йолдызым якты, һаман нурлы; Гаҗәпме, юлга салса, ичмасам, бер данә юлсызны? Күзеннән канлы яшь түксен иде барча шәятыйным, Җиһанда калдырып китсәм икән, йа Раб, гүзәл эзне! Минем күңлем мөкәүкәбдер өмид, хәсрәт, тәәссерлә; Зарар юк, барча кодсиятебез дә айлы, йолдызлы!"
"(Позняковтан үзгәртелгән) Чикмә гамь шул нәрсәгә: синнән гомернең еллары Алган аны бер дә бирмәскә – очырган җилләре. Тормышыңның агымында инде ул киткән агып; Кайгырудан файда юктыр – булмый инде кайтарып. Түкмә күз яшь: ярдәмендә һәр заманда Алла бар; Ал җәсарәт, алга омтыл, һич ялыкмый алга бар!"
"Кузгатмакчы булсаң халык күңелләрен, Тибрәтмәкче булсаң иң нечкә кылларын, Көйләү тиеш, әлбәт, ачы хәсрәт көен, Кирәк түгел мәгънәсе юк көлке, уен. Караңгыдыр, күңелсездер гомер юлы, Бу дөньяда кем килсә дә сиңа туры, Шиксез, аның җәрәхәтле күкрәгендә Яшьрен генә янып яткан хәсрәт тулы. Мескин адәм! Тыштан уйный, тыштан көлә, Ямьсез якны уйлап куя эчтән генә. Безнең гомер уен түгел, бәйрәм түгел, Һич кайгысыз кеше булса – адәм түгел! Бераз вакыт шатлык таба исрек кенә, Үз-үзенә ачы агу эчреп кенә: «Әмма дөнья нинди кызык, нинди хозур, Бу дөньяда кемнәр бар, – дип, – миннән дә зур!»"
"(Пушкиннән мокътәбәс) Теләү бетте хәзер миндә теләк соңра теләкләрне; Кире сүттем хәзер күп эшкә сызганган беләкләрне. Күрәлмим мин азатлык бер дә чиксез ихтыярымнан; Гаҗәп ләззәтле, тәмле булса да, туйдым хыялымнан. Фәкыйрь калдым хәзер: тормыш үзенең биргәнен алды; Күңел буш: анда калды тик авыр хәсрәт, ачы кайгы. Бетердем шиңдереп төрле гүзәл чәчкәмне барсын да Явыз тәкъдир, каты тәкъдир, суык тәкъдирем астында. Өмидсезмен: фәкать актык дәкыйкамне көтәм инде, Көтәм: кайчан тавыш-тынсыз гына бер көн бетәм инде? Мисал бу: көз көненең кышка каршы, соңгы чагында, Туңып беткән агачның яп-ялангач бер ботагында Төшәр-төшмәс торадыр соңга калган бер генә яфрак, – «Төшәм» дип калтырый, җил сызгырып киткән саен чак-чак."
"И туган тел, и матур тел, әткәм-әнкәмнең теле! Дөньяда күп нәрсә белдем син туган тел аркылы. Иң элек бу тел белән әнкәм бишектә көйләгән, Аннары төннәр буе әбкәм хикәят сөйләгән. И туган тел! Һәрвакытта ярдәмең берлән синең, Кечкенәдән аңлашылган шатлыгым, кайгым минем. И туган тел! Синдә булган иң элек кыйлган догам: Ярлыкагыл, дип, үзем һәм әткәм-әнкәмне, Ходам!"
"Менә кич. Зур авыл өстендә чыкты нурлы ай калкып, Көмешләнгән бөтен өйләр вә сәхралар тора балкып. Авыл тын. Иртәдән кичкә кадәр хезмәт итеп арган Халык йоклый – каты, тәмле вә рәхәт уйкуга талган. Урамда өрми этләр дә, авыл үлгән, тавыш-тын юк; Авыл кыръенда бер өйдә фәкать сүнми тора бер ут. Әнә шул өй эчендә ястүеннән соңра бер карчык Намазлыкка утырган, бар җиһаннан күңлене арчып; Күтәргән кул догага, яд итә ул шунда үз угълын: Ходаем, ди, бәхетле булсайде сөйгән, газиз угълым! Тамадыр мескинәмнең тамчы-тамчы күзләреннән яшь; Карагыз: шул догамы инде Тәңре каршына бармас?"
"Әй бәһале, әй кадерле, әй гөнаһсыз яшь бала! Рәхмәте бик киң аның, һәрдәм таян син Аллага! Йа Ходай, күрсәт, диген, ушбу җиһанда якты юл; Ул – рәхимле; әткәң-әнкәңнән дә күп шәфкатьле ул! Саф әле күңлең синең, һичбер бозык уй кермәгән, Пакь телең дә һич яраусыз сүзләр әйтеп күрмәгән. Пакь җаның һәм пакь тәнең – барлык вөҗүдең пакь синең; Син фәрештә валчыгысың, йөзләрең ап-ак синең! Кыйл дога, ихлас белән тезлән дә кыйбла каршына; Бел аны: керсез күңелдән тугъры юл бар гаршенә! Әй бәһале, әй кадерле, әй гөнаһсыз яшь бала! Рәхмәте бик киң аның, һәрдәм таян син Аллага!"
"Бабай бик күп яшь яшәгән, карт ул үзе, Ләкин һаман сәламәт ул, матур йөзе. Яңак, маңлай җыйрылмаган, тешләр дә сау, Яшьләрчә саф, ачык чыга аның сүзе. Җитеп килә инде аның җитмеш яше, Җем-җем итә җитен сакал, көмеш чәче. Бабай, мескин, бу дөньяда күпне күргән, Үлеп беткән инде аның күп яшьтәше."
"Фатыйма күрде үзенең бүлмәсендә бер рәсем: – Әнкәем, бу кем? – диеп сорды, кочаклап әнкәсен. Әнкәсе бирде җавап: – Әүвәлге угълым бу минем, Дөньяда юк ул хәзердә – бер туган абзаң синең. – Әнкәй, әнкәй! Нишләгән ул, кайда соң ул? Әйтсәнә! Мин аны күрмәк телимен, зинһар, әнкәй, тапсана! – Юк, җаным, юк, күз нурым, абзаң хәзердә йоклаган; Ул каты йоклый, вөҗүден кара туфрак каплаган. – Ә, алайса, син агамны, бар, уят, торсын, әни; Бергә уйнарбыз, үзенең сеңлесен күрсен, әни! – Юк, җаным, син белмисең, юктыр уятырга мәҗал, Ул уянмас бер йокыдыр, аһ, аның исеме – әҗәл!"
"Һималая тау өстендә алтын бишек, Кояш йоклый һәр кич саен шунда төшеп; Җил төн буе йоклаганын саклап тора, Тирбәтә һәм өстен-башын каплап тора. Йокысыннан Кояш ничек уяндисә, Җил шул вакыт җилбер-җилбер итеп исә; Исә-исә бөтен дөнья буе китә: – Торыгыз! – ди, – уянырга вакыт җитә! Торып чыккач шул бишектән Кояш агай, Анда кереп йоклый инде энесе Ай; Йоклый шунда йолдызлар да өелешеп, Оядагы йоклап яткан кошчыклардай. Каты йоклап Ай бишектә мәгърибкәчә, Торып чыга, көлеп җиргә нурын чәчә; Кояш һәм Ай – ике туган агай-эне – Менә шулай дустлык берлән нәүбәтләшә."
"Кырга ак кардан Юрган ябылган; Җир язга чаклы Уйкуга талган. Ул тормас, йоклар, Кышлар үтмичә, – Кыйбладан кошлар Кайтып җитмичә. Язның айлары, Апрель, майлары, Бик матур сызлып Аткан таңнары; Урман шаулавы, Кошлар сайравы, Күкләр күкрәве, Яңгыр аннары. Коену көн саен Кояш нурында; Аннан соң тагын Төшкән чык төндә. Бу хәлләр җиргә Барчасы бергә Калган тик инде Төштә күрергә. Җир йоклый тыныч, Күреп тәмле төш. Уяныр әле, Тукта, үтсен кыш!"
"Кит әле син, аксакал кыш! Күр, әнә таудан туры Тәгәридер ул матур кыз – язның алтын фәйтуны. Тиз югал, и Кыш бабай, син ал да тиз кач карт башың, Барыбер, күрсәң, качарсың, язны – гөлләр патшасын! Бер дә юк ул патшаның мылтык-кылыч, алмаслары, Һәр ягында аллы-гөлле күбәләктән гаскәре."
"Курыкмагыз, кошлар, күреп сез яныгызда мин барын; Мин тимәм сезгә, фәкать сайравыгызны тыңларым. Җырлагыз сез күңлегезгә Тәңре нәрсә салганын; Мылтыгым да юк янымда, юк шулай ук ауларым. Бик тынычлап сайрагыз сез, мин тимим, сезгә тимим; Әллә иркендә торуның кадрене белмимме мин?! Курыкмагыз – яхшы беләм, мин һич тә сезне ауламам; Сайрагыз, тыңлап торырмын, тын да алмам, шауламам."
"Һич сине куркытмасыннар шүрәле, җен һәм убыр; Барчасы юк сүз – аларның булганы юктыр гомер. Җен-фәлән дип сөйләшүләр искеләрдән калган ул; Сөйләве яхшы, күңелле – шагыйранә ялган ул. Һич өрәк, албасты булган сәхралар, кырлар да юк; Шүрәле асрап ята торган кара урман да юк. Син әле үс һәм укы күп, шунда аңларсың барын; Мәгърифәт нуры ачар күп нәрсәләрнең ялганын."
"Күптән түгел безнең тәрәзә капкачын Оя итте минем сөйгән Карлыгачым. Ул көн буе аузы берлән балчык ташый, Балчык берлән матур итеп оя ясый. Күп эшләде иренмичә; бара-бара Чыгарды ул матур-матур балалар да. Ачыксалар Карлыгачның балалары, Чебен-черки тотып кайта аналары. Карлыгачым ямьсез озын кара төндә Каты йоклый оясында, алмый тын да. Бер канатының астына тыга башын, Уянмый ул, – бөтен кеше тавышлансын. Күк күкрәсен, ялтыр-йолтыр килсен яшен, Төн буена нинди каты җил исмәсен, – Ни булса да, бары да бер аның өчен, – Уянмый ул, селкетми дә борын очын."
"Кызык сезгә, яшь балалар, кышкы кичтә! Җылы өйдә утырасыз якын мичкә; Утырасыз рәхәтләнеп, тезелешеп, – Шатлык сезгә, уңайсызлык килми һич тә. Һичкайсыгыз таныш түгел хәсрәт берлә, Утыргансыз матур гына, рәт-рәт берлә; Кышкы кичнең озынлыгын сизмисез дә Әнкәгезнең сөйләгәне әкият берлә. Тышта иссен ачы җилләр, тузсын карлар, Өй түбәсе саламнары килсен тар-мар, Суыклыктан очар кошлар очалмасын, – Сезнең урын җылы, әйбәт, – ни кайгы бар? Төшсен ләкин исегезгә кайсы вакыт: Һәркемгә дә бирелмәгән мондый бәхет; Ятим калган сабыйлар бар, бәхетсезләр, Ата-анасы вафат, җирсез һәм йортсызлар. Мондый кышкы кичтә сыгъныр урыннары Аларның юк, өши бите, борыннары; Үлми калса яхшы алар салкынлыктан, Кайберсенең шуннан була үлемнәре. Очрый калса сезгә шушындый ярлылар, Яшьле күзле, моңланганнар вә зарлылар, – Яшь балалар! Аларны сез яратыгыз, Җылы сүзләр әйтеп, сөеп юатыгыз!"
"Кичә мин читлек ачтым, андагы кошчыкны коткардым, Күңелсез тоткынымны киң яшел урманга кайтардым. Аңар бирдем азатлык мин, үземдә шул вакыт күрдем: Тынычлап калды никтер һәм тәмам иркенләде күңлем. Күзем берлән озаттым: кошчыгым урман таба очты, Югалды күк йөзендә тиз вакытта, бер дә юк төсле. Очып киткәндә ул шундый матурлап сайрады моңлы: Миңа санки азат иткән өчен изге дога кылды."
"Әлли-бәлли итәр бу, Мәдрәсәгә китәр бу; Тыршып сабак укыгач, Галим булып җитәр бу. Йокла, угълым, йом күзең, Йом, йом күзең, йолдызым; Кичтән йокың кала да, Егълап үтә көндезең. Әлли-бәлли көйләрем, Хикәятләр сөйләрем; Сиңа теләк теләрем, Бәхетле бул, диярем. Гыйззәтем син, кадрем син, Минем йөрәк бәгърем син; Куанычым, шатлыгым Тик син минем, синсең, син!"
"Бәхетле шул баладыр, кайсы дәрсенә күңел бирсә, Мөгаллимне олугъ күрсә, белергә кушканын белсә. Сабакка калмаса соңга, борылмый барса уң-сулга, Уенга салмаса ихлас – менә бәхте аның шунда. Кечеләргә итеп шәфкать, үзеннән зурга юл бирсә, Бәхетсезләрне кимсетми, егылганнарга кул бирсә!"
"Бала: Әйт әле, Күбәләк, Сөйләшик бергәләп: Бу кадәр күп очып Армыйсың син ничек? Ничек соң тормышың? Ничек көн күрмешең? Сөйләп бирче тезеп, Табаламсың ризык? Күбәләк: Мин торам кырларда, Болында, урманда; Уйныймын, очамын Якты көн булганда. Иркәли һәм сөя Кояшның яктысы; Аш буладыр миңа Чәчәкләр хуш исе. Тик гомрем бик кыска: Бары бер көн генә, – Бул яхшы, рәнҗетмә Һәм тимә син миңа!"
"Менә көз барча кырларны вә урманны ялангачлый, Менә ак тун киеп инде күңелсез кыш килә башлый. Игеннәр тулган ындырга, халыкның эшләре беткән, Вә көньякның вакытча безгә килгән кошлары киткән. Урамнарда күңелсезлек, авылда сизлә бер кайгы, Терелекләр вә шау-шулар, кызыклар кайда ул җәйге! Күңелсез һәм дә ямьсез булса да шул чак табигатьтә, Кызык ләкин, күңелле бик авыл кыръенда мәктәптә! Укулар кычкырып анда! Бөтен мәктәп килә шау-шу! Кызык җәй айрылып торган укуга көз көне каушу!"
"Бик матур бер җәйге көн: өстәл янында бер Сабый Ян тәрәзә каршысында иртәге дәрсен карый. Чын күңел берлән укый ул, кат-кат әйтеп һәр сүзен; Бик озак шунда утырды, бер дә алмастан күзен. Шул чагында бу Сабыйны чакыра тышка Кояш: «И Сабый, – ди, – әйдә тышка, ташла дәрсең, күңлең ач! Җитте бит, бик күп тырыштың, торма бер җирдә һаман; Чыкчы тышка, нинди якты, нинди шәп уйнар заман!» Бу Кояшның сүзенә каршы җавабында Бала: «Тукта, сабрит, уйнамыйм, – ди, – уйнасам, дәрсем кала. Көн озын ич, ул уенның мин һаман вактын табам, Чыкмамын тышка уенга, булмыйча дәрсем тәмам». Ул, шулай дип, кимчелек бирми укырга дәртенә, Бик каты ихлас берлән чынлап ябышты дәрсенә. Өй түрендә шул заман сайрый ботакта Сандугач, Ул да шул бер сүзне сайрый: «Әйдә тышка, күңлең ач! Җитте бит, бик күп тырыштың, торма бер җирдә һаман, Чыкчы тышка, нинди һәйбәт, нинди шәп уйнар заман!» Сандугачка каршыга биргән җавабында Бала: «Юк, сөекле Сандугачым, уйнасам, дәрсем кала. Туктале, бетсен дәрес, – ди, – әйтмәсәң дә уйнарым, Син дә сайрарсың матурлап, мин авазың тыңларым!» Ул, шулай дип, һич зарар бирми укырга дәртенә, Бик каты ихлас берлән чынлап кереште дәрсенә. Шул вакытта өй түрендә бакчада бер Алмагач Чакыра тышка Сабыйны: «Әйдә тышка, күңлең ач! Бик күңелсездер сиңа эштә утырмак һәрвакыт, Әйдә, чык син бакчага, җитте хәзер уйнар вакыт!» Алмагачның сүзенә каршы җавабында Бала: «Юк, сөекле Алмагачым, уйнасам, дәрсем кала. Тукта, сабрит аз гына, – ди, – и кадерле Алмагач, Һич уенда юк кызык, дәрсем хәзерләп куймагач». Күп тә үтми, бу Бала куйды тәмамлап дәрсене, Куйды бер читкә җыеп дәфтәр, китапны – барсыны. Чыкты йөгреп бакчага: «Йә, кем чакырды, – дип, – мине? Әйдә, кем уйный? Тәмам иттем хәзер мин дәрсеме!» Шунда аңгар бик матурлап елмаеп көлде Кояш, Шунда аңгар кып-кызыл зур алма бирде Алмагач; Шунда аңгар шатланып сайрап җибәрде Сандугач, Шунда аңгар баш иделәр бакчада һәрбер агач. АРБА, ЧАНА, АТ Бер заман бер төшкә килгән Ат белән Арба, Чана; Бу өчәү һәрберсе дә үз тормышыннан зарлана. Арба әйтә: «Җәй көне мин һич тә рәхәт күрмимен: Көн-төне эштә йөрим, һичбер җигелми тормыймын». «Әмма соң бу кыш көне бигрәк уңайсыз!» – ди Чана. Ат та, сүзгә катышып, үз нәүбәтендә зарлана: «Юк ла, и Арба, Чана! – ди, – сезгә тормыш бик уңай, Эшләсәгез алты ай сез, ял итәсез алты ай. Күпме зарлансам урын бар, мин каты мәзлум менә: Хәл җыймыйм ел тәүлегендә, ичмасам, бер көн генә!»"
"Көндез эш, кичен эш, Бер минут юк тыныч, Аждаһа-машина! – Карарга куркыныч. Җәһәннәмдәй эссе Кайнаган җиз, бакыр. Эшлидер, тик эшли Эшче мескин, факыр. Аргайгандыр үзе, Саргайгандыр йөзе, Бөкрәйгәндер биле, Нурсызланган күзе. Ул төтен, ул төтен! – Алып та булмый тын! Көпчәкләр дөберди, Чыгарырлык котың. Качасиде моннан, Бу ямьсез тәмугтан! Әллә кай җирләргә, Ямь-яшел кырларга; Шул җирләргә: кайда Сайрый кошлар, анда Арыш, богъдай үсә, Җир җиләкләр пешә."
"Борын заман бер Ир берлән Хатын торган, Тормышлары шактый гына фәкыйрь булган; Асраганнар бер Кәҗә берлә бер Сарык, – Болар булган берсеннән дә берсе арык. Әйтә бер көн Ире: «Кара монда, Хатын! Үзең яхшы беләсең бит печән хакын, – Китсен бездән чыгып Кәҗә белән Сарык, Ашап ята бушка гына алар азык». Хатын күнде, диде: «Ирем, ярар, ярар, Бу икене кумаклыкка булсын карар; Кәҗә белән Сарык хәзер китсен бездән, Аларны соң асрап торып ни файда бар?» Нишли инде мескин Кәҗә белән Сарык? Булмый хуҗа кушканына каршы барып. Икесенә бер зур гына капчык тегеп, Китте болар кырга таба сәфәр чыгып. Китте болар. Бара, һаман бара, бара, – Күренмидер күзләренә ак һәм кара. Бара болар. Күпме баргач, Алла белә, Юл өстендә үлгән Бүре башын таба. Курка башны кузгатырга Кәҗә-куркак, Күптән инде куркаклыкка Сарык уртак, – Баш янында болар икәү тора куркып, Әйтешәләр бер-берсенә: «Син тот, мин тот!» Кәҗә әйтә: «Сарык абзый, син көчлерәк». Сарык әйтә: «Син, сакалбай, гайрәтлерәк». Бүре башын кулга тотып кузгатырга Юлдашларның берсенең дә җитми йөрәк. Озак торгач шунда Кәҗә белән Сарык, Бүре башын тоталмыйча, куллар барып, Башны икәү тотып ике колагыннан, Юнәлделәр, капчыклары эченә салып. Бара болар. Тукталмастан һаман бара. Күрә болар: ерак түгел бер ут яна. Утны күргәч, иптәшенә әйтә Сарык: «Әйдә, Кәҗә, куныйк бүген шунда барып. Ут янына бүреләр дә килалмаслар, Безнең анда кунганлыкны белалмаслар». Сарыкның бу киңәшенә Кәҗә күнде: «Әйдә, иптәш, ярар, барсак барыйк инде». Кәҗә, Сарык ут янына якын барса, Мескиннәрнең күз алдында менә нәрсә: Өч-дүрт Бүре утырганнар каршы утка, Тыршып-тыршып пешермәктә алар ботка. Кәҗә, Сарык, күргәч ушбу тамашаны, Калды куркып, һәрберсенең ярты җаны. «Исәнмесез, дустлар, Бүре әфәнделәр!» – Диләр болар, күрсәтмичә курку хәле. Куаналар өч-дүрт Бүре, моны күргәч, Алларына Сарык белән Кәҗә килгәч: «Ашыйбыз, – дип, – бу икәвен тотабыз да, Менә ничек ит таптык, – дип, – боткабызга!» Кәҗә әйтә: «Кайгырмагыз, бездә ит күп; Ул ит берлән һәркайсыбыз булырбыз тук! Ни карыйсың? Тиз бул әле, тиз бул, Сарык! Капчыктагы Бүре башын китер алып!» Сарык шунда капчыктагы башны ала, – Барча Бүре куркуыннан шашып кала; Өч-дүрт Бүре хәйран калып торган чакта, Кәҗә һаман гайрәт чәчә, ачулана. Кәҗә әйтә: «Микикики! микикики! Капчыктагы Бүре башы бит уники! Ах, уңмаган, җүләр Сарык, надан Сарык, Моннан зуррак Бүре башын китер табып!» Сарык та тиз аңлап ала бу алдашны, Капчыктан ул алып килә шул ук башны. Өч-дүрт Бүре чынлап инде куркыштылар, Бер-берсенә күзләрене йөртештеләр. Түгел хәзер Бүреләргә ашау кайгы, Тиз-тиз генә бу урынны ташлау кайгы. Ничек качыйк? Ничек табыйк качу юлын? – Һәрбер Бүре шуңар салган бөтен уен. Торып әйтә шул арада Өлкән Бүре, – Картайган һәм күп эшләрне үткән Бүре: «Туктагыз, – ди, – мин тиз генә су китерим, Суы бик аз, безнең ботка пешәр коры». Шулай итеп, Өлкән Бүре суга китә. Кайтмый ләкин, озак кына заман үтә. Кайтмый Бүре – эзе дә юк, исе дә юк, Мәҗлес халкы арып бетә көтә-көтә. Бүреләрне тагын каты курку басты, Чөнки хәзер башлыклары китеп качты. Тагын берсе суга таба китте торып: «Туктагыз, мин эзләп кайтыйм», – дигән булып. Мәгълүм инде, бу Бүре дә кача шулай, Хәйлә берлән качарга юл ача шулай. Кайтмый бу да, әллә ничә сәгать үтә, Мәҗлес халкы көтә һаман, көтә, көтә. Өч-дүрт Бүре берсе соңра кача берсе, Өченчесе, аннан соңра дүртенчесе. Болар качкач, Кәҗә белән безнең Сарык Китә инде рәхәтләнеп, ирек алып. Утыралар аяк бөкләп каршы утка, Болар инде тәмләп кенә ашый ботка. Ашап туеп, рәхәт кенә, тыныч кына Кәҗә, Сарык бу төннәрен шунда куна. Иртә берлән иртүк торып, таң аткач ук, – Кулларында Бүре башы салган капчык, – Тагын болар урман буйлап сәфәр итте. Нәрсә языйм?.. Хикәям дә шунда бетте. 1910"
"Яз, ни язсаң да, синең бар – язганыңның нашире; Ашлыгың үстисә – бир, тайярдыр аның гашире. Тик онытма: бер заман гүргә керер ялгыз башың; Һичберәү булмас яныңда: иптәшең һәм кардәшең. Барча әгъзаң чиркәнеч һәм куркыныч хәлгә керер; Уйлаган башың, каләм тоткан кулың бергә черер. Дөньяда булган кеби язганнарыңның нашире, Монда да кортлар – синең үлгән тәнеңнең «нашир»е."
"Ихтыяҗын гарз итеп килсә теләнче капкаңа, Каты сүзләр берлә инсаниятен син таптама. Син кеби һәм ул теләнчеләр дә – Алланың колы; Кул суза, мескин! – бәхетсезлек вә ачлык аркылы. Күрмәгез бер яклы дип сез бу вафасыз дөньяны; Ул ике яклы: аның бардыр иләк һәм күн ягы. Әйләнә, көпчәк кеби, байлык вә шөһрәт, мәртәбә: Син бүген бай, бәлки, шәйтаннан да ярлы иртәгә! Булса – бир, булмас исә, җайлап сөйлә булмаслыгын, – Сизми калма ак сакаллы карт Хозыр Ильяслыгын*!"
"Галәлгомья фикер йөртми бераз да, – Ук аткан төсле үрдәк яки казга, – Тисен бу дип Мөхәммәд хәзрәтенә, 1 «Исабәт»ләп бер ук аттым Хиҗазга . Исабәт итмәде ләкин бераз да, Зарар бирмичә хаҗ, руза, намазга, Бераз әйләнде дә ук буш һавада Килеп ләкте кулымдагы указга. * Тизүк мәҗрух указымны күтәрдем, Дәваларга Өфе якка юнәлдем. Тагын терлер микән мескин указым Дәвасына фидадыр күп һәм азым!"
"Бер заман йорт кошлары, хайваннары Хуҗаның каршына килделәр бары: – И Хуҗа, безгә ризык биргән Хуҗа! – Дип, сакалын селкетеп сөйли Кәҗә. – Үзеңә мәгълүм, сиңа мин сөт бирәм; Күп ашатсаң, аз да бирмим, күп бирәм. Син, дөрест, ачтан мине үлтермисең, Ни өчен җимне туярлык бирмисең? Туймагачтын, мин караклыклар итәм, Чит кешеләр бакчасын таптыйм, тетәм. Урлаган чакларда, бик күп мәртәбә Көчкә ләкми калды сыртым тәртәгә. Бар кеше дә: «Ул Кәҗә залим, – диләр,– Ул Кәҗәме? Ул Кәҗә!» – дип тиргиләр. * Китмәсен хак сүзгә һич кәйфең синең, Күргәнең бармы Кәҗә бәйтен синең? Әмма соң анда каты теткән мине, Бер дә кызганмастан эт иткән мине. Ул китапка мин ничек тәкать тотыйм? Тыңлагыз, Хуҗам, хәзер бәйтен укыйм. Укый: «Ул Кәҗәнең ике исме булыр, имеш, Бере – Кәҗә, бере Каза булыр, имеш, Ул Кәҗәне ярлы кеше асрар, имеш, Сыер урнына сөтен савып эчәр имди. Ул Кәҗәнең айрылыдыр тояклары, Бакчачендә гизәр аның аяклары; Калмас аннан кәбестә, суган кыяклары, – Һәр суганның башын кыркып йөрер имди. Игътибар юк ул Кәҗәнең сакалына, Кыйнамыйча килмәс асла гакылына; Ул Кәҗәне кайда күрсәң, шунда кыйна, – Язык булмас, бәлки сәвап булыр имди. ЗУР БӘШАРӘТ! (Рәхмәте илаһия гомуми)* Бәшарәт сезгә, и әһле Петербург! Шулай ук сезгә дә, әһле Нью-Йорк! Бәшарәт сезгә дә, и Берлин әһле! Шулай ук сезгә шатлык, Лондон әһле! Бәшарәт сезгә дә, карсак япуннар! Бәшарәт сезгә, чиннәр һәм дә финнәр! Беләмсез, калмыйсыз сез утта мәңге, – Алыр сезне йолып Муса әфәнде!"
"(Федоровтан мокътәбәс) Галибанә яктырып, әкрен генә ал таң ата; Моңланып, хәсрәтләнеп, ялкау гына ак ай бата. Бер-бер артлы юк булып, күкләрдә йолдызлар сүнә; Таң җиле куйды исеп, яфраклар аз-аз селкенә. Пәрдәдән чыкты, ачылды ямь-яшел кыр һәм япан; Китте инде кап-кара каплап ята торган чапан. Тын гына яткан, ялыккан, төн буенча көн көтеп, Ялтырап, җәйлеп ята күлләр, сихерле көзге күк. Шат үләнлекләр, тәбәссемдә чәчәкләр, ләләләр; Сандугачлардан ява, яңгыр кеби, мәдхияләр. Туктаганнар күрмәгә иртүк табигать күркене Күктә аккошлардай ак күчмә болытлар төркеме. Каршыларга иң сәза чак, иң матур чак җәйге таң; Шул вакытта уйла, шагыйрь: килде илһам, уйласаң."
"(Дүртенче көлтә) Ала карга, кара козгын әрсезләнә, тук була; 1 Һинди мәдрәсә салганда, Рәшит – мәчет Токиода . Ике туры ат уйныйдыр, муйны кыйгач буйлыдыр; 2 Әфьюн, каптырма үтмәгәч, «Карга» язып уйныйдыр . Кәримевләр Шакирҗаны унбиш төрле хат таный; 3 Бу дөньяда табалмассың аның төсле ганканы . Кашың кара «хи» кебек, «әлеп»тәге «би» кебек; 4 Сотрудниклар булса булсын Хөҗҗәт, Нәүрузи кебек . Җаңгыр җава сибәләп, төймә-төймә төймәләп; 5 Чыгътай мулла үкреп җылый, «тәүбә, тәүбә, тәүбә!»ләп. Озын көйгә дә бер җыру – Алма аша, җаный, ай, алма аша, – Алма ашасам, тешем камаша. Казан бае, махсус нумер алып, Наташалар белән маташа."
"Бакчы аучыга, Кош аулаучыга: Шактый читен эш – Арый, талчыга. Йөгрә дә чаба Кич-иртә бердәй; Маңлайдан ага Тирләр яңгырдай. Очадыр үрдәк, – Тизрәк бул, тизрәк: Китмәсен ерак, Ат мылтыкны, ат! Атты, шарт итте, Каты җил чыкты, Эшләпә җилгә Очты да китте. Үрдәк югалды, Эшләпә калды; Мескин эшләпә Җәрәхәтләнде. Аттым мин кошка, Китмәде бушка: Алып кайтамын Мәҗрух эшләпә. Көлсә көләрләр Кешеләр, күреп; Тишекләреннән Җил торыр өреп."
"Тырышты бу бала, чын ләззәт алды инде тәхсилдән; Югары булды урны «афәрин»нән һәм дә «тәхсин»нән. Ни кушсаң да укый алды, ни әйтсәң, шуны язалды; Балаларның арасында үзенә «имтияз» алды. Беренче кәррә мөмтаз булса бер инсан туганнан соң, Фәхерле имтиязларны алыр үскәч тә аннан соң."
"Төнлә берлән бакчада бер аллы-гөлле Күбәләк, Очкалап йөргәндә уйнап, анда-монда чүгәләп, Күрде кырда: бик матур бер әллә нәрсә ялтырый, Нурлана, җем-җем итә йолдыз шикелле, калтырый. Күбәләкнең бер дә чик юк һәр матурга гыйшкына: Тиз генә ул барды да кунды матур зат өстенә. Ул матур зат юлчылардан сүнми калган ут иде: Күбәләк булды һәлак шунда кунып – янды, көйде."
"Әткәй, әнкәй, мин, апай, әби, бабай һәм бер песи – Безнең өйдә без җидәү: безнең песи – җиденчесе. Бергә ашый, чәй эчә, безнеңлә бергә йоклый ул, Хезмәте дә бар: өйне тычкан явыздан саклый ул."
"Безнең Гали бигрәк тату Кәҗә белән, Менә Кәҗә карап тора тәрәзәдән. Гали аны чирәм белән кунак итә, Кәҗә рәхмәт укый: сакалын селкетә."
"Фатыйма: Ни өчен син сайрамыйсың, Сандугач? Шат була күңлем минем, син сайрагач. Читлегең әйбәт, яныңда бар ашың. Ник күңелсез син болай, бөктең башың? Сандугач: Аһ, минем сайрар җирем урман иде, Анда һәртөрле кызык тулган иде. Мин бу җирдә нигә шатлык күрсәтим? Анда өч баш кошчыгым калды ятим! Һәм мине анда тагын дустым көтә, Сагына ул, саргая ул, ут йота. Белмисеңме син: читен мәхбүслек ул, Булса да алтын, һаман да читлек ул. Фатыйма: Йә, алайса, мин ишек ачтым сиңа: 1 Бар, азат бул, кыйл миңа изге дога . Бар, җаным, инде яшел урманга оч, Тиз ятим кошчыкларың берлән кавыш!"
"Урман буйлап Черки очып бара иде, Бер-бер нәрсә ашарга уйлана иде. Шул урындук, гөнаһ шомлыкка, бер Чыпчык Йөри иде азык эзләп, пыр-пыр очып. Инде Черки бичараның гомре бетте: Теге Чыпчык сиздермәстән килде тотты. Чыпчык күптән ашамаган, бик ач иде, Черкине ул азык итте – капты йотты. Шул ук җирдә оча иде бер Ябалак, Азык-фәлән юкмы диеп карангалап. Төште аның үткен күзенә бу Чыпчык; Ул Ябалак бу Чыпчыкка төште очып. Инде хәзер Чыпчыкның да гомре тәмам: Үзе хәзер Ябалакка булды тәгам. Ябалагым бер-ике рәт чукып ертты, Күз әчкәнчә Чыпчык та бетте, вәссәлам! Булды пәйда әллә кайдан бер зур Бөркет, Җил-җил иткән канатларын селкеп-селкеп. Тотты да ул безнең батыр Ябалакны, Тәгамләде чукып-чукып, йолкып-йолкып. Әллә кайдан шунда килеп чыкты Аучы, – Урманнардан ул да бер кош-корт эзләүче, – Аучы килеп якынлашты Бөркет белән, Атты Бөркеткә тугърылап мылтык белән. Җәдрә тиде тугъры төзәп аткан җиргә: Авып төште Бөркет җәдрә берлән бергә."
"Безнең маэмай рәхәт тора, сафа сөрә, Җитезләнә, уйный һаман йөгрә-өрә; Карый миңа мәхәббәтле күзе белән, Гүя «уйныйк» дигән була, гүя көлә. Кайвакыт ул ята тәмле ашап туеп, Ал аяклары өстенә башын куеп. Аны шунда чебен халкы тынычсызлый; Ялкау маэмай! Ул аларны тормый куып. Чебеннәрне астан гына карап ята, Ярты йомык күзен генә ялтырата; Бервакыт ул колак артын торып кашый, Чебен халкы шунда тиз-тиз кача башлый."
"Күрче, бик чынлап керешкән эшкә безнең Ләмига: Бар уе – бер бик матур күлмәк тегү Курчагына. «Күлмәгем кайчан бетәр?» – дип, Курчагы яткан, көтә; Көтми хәл юк, бер тәти күлмәк кирәк – бәйрәм җитә. Ә Песи яшьрен генә яткан, кәтүкне күзлидер; «Тукта селкенмәсме?» – ди ул; бер дә җаны түзмидер. Ул хәзер сикрер менә, хәзер тотар, хәзер басар; Ул кәтүкне уйнатыр, уйнар, үзенә шар ясар. Кайгысы юк ул Песинең, тик һаман уйнау уе; Бик шаян! Ай-һай, наян! Уйнарга хәзер көн буе!"
"– Әйдәле, Акбай! Өйрән син, арт аягың берлә тор; Аума, аума! Туп-туры тор, төз утыр, яхшы утыр! – Ник газаплыйсың болай син, мин әле бик кечкенә; Мин туганга тик ике айлап булыр йә өч кенә. Юк, кирәкми, мин өйрәнмим, минем уйныйсым килә; Шул болыннарда ятасым, шунда ауныйсым килә. – Ах, җүләр маэмай! Тырыш яшьләй, зурайгач җайсыз ул; Картаеп каткач буыннар, эш белү уңгайсыз ул!"
"– И Куян, куркак Куян, йомшак Куян, Моңланасың нинди хәсрәт, кайгыдан? – И җаным, син яшь бала шул, белмисең; Төште зур хәсрәт, ничек моңланмыйсың. Без икәү: Әткә куян, Әнкә куян, Яшь куянчыклар янә бездән туган. Барчабыз бер гаилә булган идек, Күп заман шатлык белән торган идек. Яшь балаларны ашап китте Бүре, Бик усал ерткычтыр ул, муркыргыры! Күп тә үтми, куйды дөнья Әнкәсе; Тулды күңлем, ничек итеп әйтәсе. Килде дә бер явыз Аучы Эт белән, Атты үлтерде аны мылтык белән. Шул вакыттан бирле аш булмый ашым, Моңланам ялгыз башым, агъзам яшем."
"Бөтен дөнья аппак булып кар яуганда, Ишек алды, урам, түбә агарганда, Аппак булып кайтып килә безнең Бабай, Безгә төрле-төрле уенчык алган да. Шатланышып без әйтәбез: «Рәхмәт, Бабай, Сиңа тагын күп ел гомер бирсен Ходай!» Бабай, мескин, кар-яңгырга карамыйча, Безне шатландырмак өчен йөри шулай."
"Йа Ходай, көн кичә ямьсез, ә бүген, аһ, нинди көн! Кичә сынды һәм боекты, ә бүген күңлем бөтен. Әй кояш нурлы – ачылган бакчаларның гөлләре; Яктылык! Рәхәт! Бәхет! Сайрый Ходай былбыллары!"
"Ярты төн булган чагында, китте Мәккә ялтырап: Нур тоташты җиргә күктән, иңде нурдан бер пырак. Хәзрәти Җибрил бәшарәт әйләде, дип: «Йа Рәсүл, Хак Тәгалә хәзрәте тәгъйинләде бу кич вөсул. Мөнтәзыйрләр, ля мәкяннәр, бар мәляикләр сиңа, Гарше әгъля килде, атлансаң, аягың астына». Садрулды шул вакытта Хактан әмер: көн фәякүн! Шундый изге йөк белән гаршулды күкләргә рәуан! Дөньяда һәр нәрсә дә үз аслына бер әйләнә: Ашты кодрәтлә сәмавәткә бу кич Коръән янә. Бәхре вәхдәт асты өсткә килде шунда, кайнады, Бетте, мәхү улды зәмин, һәм дә замана калмады. Калмады сурәт, бары тәбдил ителде мәгънәгә; Әүрелеп мәгънәгә, дөнья сәҗдә кыйлды Мәүләгә. Күрде Алланы пәйгамбәр, сәҗдә кыйлды, баш иде; Ушбу җир булды бөтен мәсҗедләрең дә мәсҗеде. Булды саф-саф, кыйлдылар сәҗдә мәляикләр бары; Җәмгулып һәрбер нәби, Муса вә Гайса җаннары. Булды заһир, белмәделәр җир йөзе мөнкирләре: Монда габдият, гыйбадәтнең илаһи серләре. Үтмәде керпек кагып та күз ачып йомган заман, Мәккәгә иңде, фирашы җып-җылы ирде һаман. Нә саташмак, нә гөман бу, нә хыял, нә төш иде, – Бер илаһи вакыйга, могъҗиз вә серле эш иде."
"– Җәле, иптәш, ни ишеттең, бер хәбәр сөйләп җибәр; Кайда, кемнәр нишләгәннәр? Юкмы яңа бер хәбәр? – Китсәнә, иптәш, йөдәтмә, эшләрем бит бар минем; Юк хәбәрләрне сөйләп тормакка вакътым тар минем! – Сөйлә инде, ни хәбәр бар, иптәшем, назланмачы; Әллә нидә бер соравымны да җиргә салмачы! – Кит, димен, иптәш, йөдәтмә! Мин беләм тик: син – җүләр; Нәрсәсен сөйлим моның мин – инде бу иске хәбәр! НИК? НИГӘ? 1 Ник, «Болакыл хак» , сиңа юктыр мәхәббәт һәм мәрак? Шул сәбәптер ки: Болак гөлдән вә рәйханнан ерак. Нигә мәнфүр бу татарларның китап наширләре? 2 Бер тиен китсә, җылыйлар, агълашубән: «Әлфиракъ!» Нигә курка бу татар, кузгалса дини мәсьәлә? 3 Барсы кыркылдый тавыктай: «Дин кырак! Дәһри кырак!» 4 Нәрсәгә каптырмачы, әфьюнчыга «Карга» язу? Ах, мие чергән чүбек баш, ах, ишәк, ахмак, дурак! Ник Шакирҗанел Хәмиди нам бәрәңге корсагы 5 «Мин беләм»лек дәгъвасын кыйлган була, салам сыйрак! Ник бу Чыгътай «дау» ясый да, нигә соңра тәүбәсе? 6 Бүреләрдән куркъдисәң, урманга бармау яхшырак . Нигә тончыкты «Чүкеч» атлы нәҗес вулканы да? 7 Кем атар инде бу милләтнең йөзенә былчырак?! Ник Орынбурда урын зур төрле шахшы нәрсәгә? 8 «Чүкеч»е – «Чүкеч», «Мәгыйшәт» тагы бер кат шахшырак ."
"Котылмакчы булып татсыз хәяттан, Гомергә җан авырттыргыч газаптан, Гакыл бу дип, үзеңнүзең үтердең, Тынычлык эзләдең дә гүргә кердең. Вәләкин, и карендәш, алданасың, Үзеңне мәңгелек утка саласың. Синең тик сурәтең китте җиһаннан, Һаман да калды рухың яки мәгънәң. Синең бар дөньяда күргән газабың, Гөман юктыр, бозык булганга җаның. Әгәр рухыңны ислах итми үлсәң, Барыбер син газапта, яхшы белсәң! Кирәк черсен, кирәк торсын – ни ул тән? Чыдамсыз бер кием ул җанны өрткән! Әгәр син катле нәфситмичә торсаң, Җаныңны изгелек берлән тутырсаң, Ачар ирде Ходай бәхтеңне, шаять, Ашыктың, эшләдең бик зур җинаять! Газаб китми кабердә тән черүдән: Бүрек ташлап котылмыйлар бүредән!"
"(Майковтан мокътәбәс) Мин бәхетле бәндә, чөнки тормыш алдымда һаман Барча шау-шу һәм дә барча күрнеше берлән тәмам. Алдагы михнәтнең урнын әллә истикъбаль ала? Тормыш инде яктырадыр, кузгала һәм җанлана. Таң атып, чәчсә кояш нурлар – шулай ук кузгала, Яктыра, шаулый ерак җирдән күренгән зур кала. Үземә сөйнеч бирәм инде бәхет, гыйззәт берлән; Уйлыймын үткән газапларны хәзер ләззәт берлән. Булмадымы шул газаплар бәхтемең ачкычлары! Җитмәкемнең изге максудка ләгыль баскычлары!"
"Сөям кайчакта бер-бер иптәшемне, Аңар мин күрсәтәм күздә яшемне. Кыйлам изһар аңар кайгы, моңымны, Сөйлим бер-бер барымны һәм югымны. Күренә ул мәхәббәтле күземә, Куяр төсле бәһа һәрбер сүземә. Алалмыйча теким күзне күзенә, Чыгадыр балкыган нурлар йөзенә. Килә шунда бер аваз әллә кайдан: «Ышанма, дөньяда һәркемдә ялган! Аның тик тышкы ягын син күрәсең, Мәхәббәтле әһәмият бирәсең. Тышыннан кызгану күрсәтсә дә ул, Эчендә нәрсәләр ятканы мәҗһүл. Әгәр күрсәң аның йөзендә нурны, Бу нурга мәгънә бир син башка төрле: Аңар син саф күңел берлән ышандың, Эчеңдә кайгы, хәсрәттән бушандың. Бушанды, пакь вә саф күңлең ачылды, Тирә-якка шуның нуры чәчелде. Йөзендә күргәнең нур иптәшеңнең Нурыдыр саф күңел һәм күз яшеңнең. Кара йөз ул, кара эч ул һаман да, Мәхәббәт һәм кешелек юктыр анда!» Менә шул чак тәмам мин аптырыйм да, Аваз килгән тарафка бер карыйм да: «Аваз! – дим, – иштеләсең, әйтче, кайдан? Фәрештә кычкырамы яки шәйтан?!» Җавабында аваз: «Син рәнҗемә, – ди, – Минем исмем – ачы, карт тәҗрибә», – ди."
"Каты эссе. Һава бөркү. Кыза дөнья, сабыр җитми, Җил исми аз гына да, бер генә яфракны селкетми. Корылык һәр урыннарда. Кибә вак-вак кына күлләр, Шиңәргә йөз тота кырда үләннәр, чәчкәләр, гөлләр. Агачлар астына сыгъна балалар барчасы бергә, Алай да булмаса, барсы төшәләр сикрешеп күлгә. Алар аппак балыклар күк йөзәләр иртәдән кичкә Кадәр шунда, туңып бетмичә ярга чыкмыйлар һич тә. Менә шунда кисәктән йөзгә бернәрсә тиеп китте; Сабамы, нәрсәдер, салкынчарак бер җил сөеп китте. Якын урманның артында яшеннәр ялтырый аз-аз, Ерактан, әллә кайдан, иштелә күк күкрәгән аваз!"
"(Пушкиннән) Мин сөям дустлар белән булган хозур мәҗлесне кич, Шундый мәҗлес: анда хөррият белән шатлык рәис; Торса анда иштелеп «эч, эч» дигән сүз таңгача, Кясәләр булса тулы, без мәст булып аугангача; Булмаса артык тыгыз эчкән кешеләрнең рәте, Тып-тыгыз булса бушап калган шешәләрнең рәте."
"(Русчадан) Килде Ак диңгезнең артыннан* очып бер карлыгач, Кунды да ул сайрады, сайлап үзенә бер агач: «Күпме, февраль, каш җыерсаң һәм ачулансаң да син, 1 Барыбер, – ди, – җитте яз һәм рухына кышның ясин» . Яз җитәдер, файдасы юктыр, күпме гайрәтләнсә март, Халкыбыз сүзе буенча, гәрчә март итсә дә «шарт!» Яуса да карлар, табигать эшли инде үз эшен; Тиздән иснәрбез кызыл, ал, ак чәчәкләрнең исен. * * * (Ике хатын берлә тормыш) Биек тауның башындан күренәдер бер авыл; Хатын өстенә хатын алсаң, менә шулай була ул."
"Була кайчак бөтен уйдан күңел буш, Туза уйлар, мисале гыйһне мәнфүш. Күңелдә яткучы изге хәзинә Вакытлыча китә үз мәэхәзенә. Бушап күңлем, була рухымда тәгътил, Ителми берни дә тәхкыйк вә тәхлил*. Менә шул чак кешеләр шелтәлиләр: «Нигә син язмыйсың һичнәрсә?» – диләр. Җавабымда: «Вакыт юк, – дим аларга, – Бушамыйм бу арада язгаларга». Шулай кайчак кесәгезнең төбендә Беләсез юклыгын ярты тиен дә, Сораучыга дисез бит: «Миндә вак юк!» Шулай ук мин дә әйтәм, дип: «Вакыт юк!»"
"Беләм инде, сабыйлар, сезгә мәктәптә күңелсездер, Аның тоткынлыгыннан сез бигүк разый түгелсездер. Сабый чакта күңелсезләнгәнем бар мин дә, һәм шунда Очып эзли иде фикрем азатлык анда да монда. Заман үтте. Азат булдым. Теләгем алдыма килде. Күрәм: мин дәү кеше булдым вә мәктәптә түгел инде. Ачылды юл, ирек алдым. Эчемнән нәрсәләр уйлыйм: «Менә шатлык миңа, – дим, – мин хәзер тормыш белән уйныйм. Шаярырмын, теләрсәм нишләрем, уйнар, көләрмен, – дим, – Бөтен мәктәптә тоткынлыкларым бурчын түләрмен», – дим. Кереп киттем гомер юлына... Әллә мин йөри белмим? Нидәндер анда мин шатлык, азатлыкларны һич күрмим. Барып булмый. Ирексез тукталамын юлда кайчакта, – Каты сызлап, бу юлымда аяклар йөрмидер хәтта! Йөреп мин, шатлык эзләп бу гомер юлында акрынлап, «Гомер итмәк» димәкнең мәгънәсене аңладым чынлап: Гомер итмәк – тырышмактыр ялыкмый, һич тә ял итми, Гаталәт хурлыгын асла үзеңә ихтыяр итми. Тиеш, имеш, үтәргә изге юлда бу гомер барсы Түләү берлән бурычны Тәңремә һәм халкыма каршы. Бәхетлемен шушы хәлдән, бүтән бер хәл дә көтмимен, Шушы юлдан ризамын, башка төрле юл да тотмыймын. Әгәр кайчак гомер сәхраларында мин гизеп арсам, Гомер юлында бер мәүкыйф ясап алмакны уйлансам, Итәм дәрхаль тәвәкъкыф мин сабыйлык хатиратында, Очам мәктәп таба нурлы тәхаттырлар канатында. Күңелдән сагынам «тоткын»лыгымны, мәктәбемне мин, «Нигә соң үстем инде һәм нигә «дәү» булдым инде, – дим. – Нигә, – дим, – изге мәктәптән, сабый чаклардан айрылдым? Нигә мин кечкенә Апуш түгел, зуп-зур Тукай булдым?»"
"Тәндә җаным, чык та Тәңреңә юнәл, бар, кайт кире! Китте җаннар азыгы, һәм кайтты истибдад кире. Көлмә син дә бу бозык дөньяга каршы та әбәд, И кояш! Мәңгегә чыкма, бул кара тап, бат кире. Яз башы дип, башны калкытмагыз, и гөл-ганҗәләр! Бел, янарсыз: җир хәзер ялкынлы истибдад җире! Калмасын дустлык, мәхәббәт, чын сөешмәк дөньяда. Бу җәһәннәмдер, түгел Ширин илә Фәрһад җире. Тәрке хезмәт әйләгез, үткен гакыллар, сез дәхи, Бер дә тугъмаслык булып бат син дә, истигъдад, кире. Сез дә, и мөһлик мәрыйзләр, урныгызны ташлагыз, Барчагызны мөштәмилдер кайтты истибдад чире. Сез дә, мәзлумнәр гөруһы, хак өчен кул сузмагыз, Тик кыямәт көнгә калды хаклар истирдад кире. Гыйш-гыйшрәтләр, музыка, тансалар, уйнау-көлү – Барчасы бетсен хәзер, җир чөнки тик фөрьяд җире. И каләм, син хакны язма, күз буя, юк-барны яз, Бумыни соң тугъры әшгарны язып иншад җире?!"
"Белми үзсүзле мәрыйз имләт дигән сүз кадрене, Аңламас беткән сәфил гыйззәт дигән сүз кадрене. Белми хайваннар да инсият дигән сүз кадрене, Һәм тупаслар белми шигърият дигән сүз кадрене. Белми хикмәтсез кеше хикмәт дигән сүз кадрене, Таш күңелләр аңламас рикъкать дигән сүз кадрене. Кап-кара кол белми хөррият дигән сүз кадрене, Һәм түбән рухлар да – кодсият дигән сүз кадрене. * Күрсәтә һәрбер җаһил милләткә золм вә җәбрене, Таптыйлар пычрак аяклар берлә милләт садрыне. Бер генә милли бәхетнең безгә көлгән вакъты юк, Искеләр белми һәнүз милләт дигән сүз кадрене."
"Электән белгәнем хәлдә кешенең Тышы яхшы, бозыклыгын эченең, Ничек соң мин адаштым изге юлны, Биреп мәлгунь, ходайсызларга кулны?! Нигә мин, алданып ялган көлүгә, Нифакъ иттем үземдәге голүгә?! Нигә булды зыя сөйгән азат баш Монафикълар караңгысында хәффаш?! Нигә мин тормадым бер читтә ялгыз – Ничек күктә яна бер данә йолдыз? Шулай янсам, ни булды, төшми җиргә, Якынлашмыйча һәр мәгърур сәфилгә! Янып ялгыз шулай, күп еллар үткәч, Сүнәр идем, Ходайдан вәгъдә җиткәч. Әсирмен, ычкыналмам инде мәңге, Күңелсез һәр ягым – нурсыз, караңгы! Монафикълар камап һәр дүрт ягымны, Күрәлмим мин кояшым һәм аемны. Кырылды алда изге эшкә вәгъдәм, Караңгыда күренми чөнки кәгъбәм! Һава юктыр, алалмый рух сулыш та, Кабахәт бөркү уң, сул, аста, өстә. Читен хәл. Гайрәтең җитсә – ерып чык, Әгәр җитмәс исә – бет, шунда тончык!"
"Сөйләшсәк төрле милләтләр хакында, Ерактамы алар яйсә якында, Сөйлибез төрле сүзләр хакларында Вә кайсысында ни хасләт – барын да. Итеп иснад аларга милек вә малны: «Фәлән милләт фәләнле һәм фәләнле». Дибез госманлылар тугърында: «шанлы». Немец халкы хосусында: «кораллы». Яһүд халкы хосусында сөйләшсәк, Дибез: «гаять җитез һәм эшкә җайлы». Кытайлар тугърысында сүз ачылса: «Алар, дибез, гүзәл һәм яхшы чәйле». Әгәр телгә төшә калса фырансуз, Дибез: «гаять һөнәрмәнд һәм дә җанлы». Арабызда сөйләнсә ингелизләр, Дибез: «бик иҗтиһадлы һәм дә маллы». Ни дирсең, сүз татар тугърында булса? Табалмый сүз, диерсең: «ул – сакаллы»."
"Бара милләт зәгыйфь, абныр-абынмас, Сүнә яшьләрдә ут кабныр-кабынмас. Кичә якты вә милли бер күңелдән Бүген тычкан утыдай нур табылмас. Вә кем бар, йөз чөерми милләтеннән, Көмеш, алтын санәмнәргә табынмас? Тәти тапса сабый барган юлында, Йомыш истән чыгар, һич айрылалмас. Шулай яшьләр дә: юлда күрсә алтын, Баюдан башкага күңлен дә салмас. Сатучылык итә бездә мөхәррир, Әдип исме аңар тагълыр-тагылмас. Яралганмы бу яшьләр күңле әллә Мөрәүвәт маддәсе ягълыр-ягылмас? Ышанабыз халык көчсезлегенә, Бабайлар шөһрәтен сагъныр-сагынмас. Тотып милләт ливасын, юлга чыктык: «Бу куллар мәңге, дип, җиргә салынмас». Җыгылдык без икөч чакрым да китми, – Җегетләр! Бездә көч юк, – ахры, булмас!"
"Танса таушы зал эчендә төн ката, Уйный оркестр: «Трим-там-там-та-та!» Барча кулларда чуар чүпләр тулы: Өч хатын почмакта конфетти сата. Бик хозур эшләр, халык хәйрәт итә, Мактый һәркем: «Әттә-тәттә-тәттә-тә!» Мактаган саен, идәндә сикрәләр – «Тып та тып!» – пар яшь кәҗә берлән тәкә!"
"(Русчадан) Болынлыкта үсәр гади генә, иссез чәчәк, яңлыш Гүзәл исле чәчәкләр бәйләменә бергә бәйләнмеш. Ярар, бәйләнгән ул анда, соңыннан нәрсә булган соң? – Булып киткән үзе хуш исле бик аз бер заманнан соң. * Шуның күк, безне тәүфикъле дуст-ишләр һәм белешләр дә Өйрәтерләр гүзәл гадәткә һәм дә изге эшләргә."
"Бер җегет, шәмдәй, буен катрып йөри, Алга, дип, милләт, сине чакрып йөри; Белмисең, милләт, синең хаккың өчен Нинди җырлар ул җегет шапрып йөри. Ул синеңчөн, милләтем, атлып йөри, Армый-талмый, көн вә төн ватлып йөри; Җаны һәм вөҗданы шул юлда фида: Кайда бай күрсә, шуңар сатлып йөри. Кайда барса, шунда «милләт» дип йөри, «Мин – мөхәррир һәм дә бик шәп!» дип йөри, Инде дә, милләт, тәрәкъкый итмәсәң, Рестораннарга кереп акрып йөри!"
"(Русчадан) Бер урманда агач астында, яшьрен, Качып утыра иде мескин Күгәрчен. Якыннан шул вакытта узды Лачын, Җәеп, селкеп канат атлы колачын. Эченнән сөйләде шунда Күгәрчен: «Бу Лачын нинди көчле кош, күрәмсең? Көче күп, тырнагы үткен, явыз ул, Зәгыйфьләрне ашар, канлы авыз ул. Вәләкин мин ризамын язмышымнан, Ходай кыйлган мине көчсез кошыннан: Зәгыйфь, корбан булу артык, Ходаем, Булудан андан көчле һәм дә залим!»"
"Сөялгән, өй түрендә бар иде гаять тә зур баскыч, Кырыклап басмасы бар – бик авыр һәм дә озын баскыч. Кирәклектә бәрабәр булсалар да басмалар бергә, Югаргы басма тиңләшми түбәнге басмалар берлә. Югаргы басма мәгърур: «Мин югары, сез түбәнсез, – ди, – Ничек гали минем урным, түбәнгеләр, күрәмсез?» – ди. Бер адәм килде дә шул чакта әйләндерде баскычны: Түбәнге басмалар менде, югаргысы түбән төште."
"Итәм кайчак бөтен инсанга нәфрәт, Бу нәфрәттән туа күңлемдә хәсрәт. Тула күкрәк ачы, яшьрен зәһәргә, Ачу зәһре ага җан берлә тәнгә. Сөеп тә алданып бер мәнне җандай, Чәчә зәһрен күңел мәҗрух җыландай. Бөтен инсан вә җир, күккә, нөҗүмгә Күңел башлый, котырган күк, һөҗүмгә. Өмидсезлек, усаллык, вәсвәсәләр Зәгыйфь җанны теләләр һәм кисәләр. Өзеп барлык хәятымнан өмидне, Димен: «Аһ! бар да бетте, бар да бетте!» Димен: «Җирдә мәхәббәткә урын юк Вә булмас, булмагандыр ул борындук!» Менә шул чак керешеп эшкә, гакълым Кушадыр тикшерергә хәлнең аслын: – Кара, – ди, – әйлә син дөньяга дикъкать, Бөтенләй сүнмәгән анда мәхәббәт. Кара эзләп, табарсың син җиһаннан, Бөтенләй китмәгән кодсият аннан. Җәмигы әнбияның мәһде – дөнья, Вә барча әүлияның ләхде – дөнья!»* Фәкать бу сүзгә күңлем һич ышанмый Вә нәфрәт вәхшәтен һич ташлый алмый. Менә шул чакта, һич ис итмәгәндә, Явызланган күңел хис итмәгәндә, Ничектер табыла дөньяда бер мән, Тулы күңле мәхәббәт хисе берлән. Мөҗәссәм бер кешелек ул җылы җан, Аны тәкрим вә тәкъдисне тели җан. Аның берлән, итеп сохбәт, сөйләшсәм, Яшермәстән бөтен күңлемне ачсам, Бетәдер ярасы рухның вә хиснең, Тигәндәй куллары гүя мәсихнең. Сөйләшкән сүзләре гөлдәй тамадыр, Сулаган сулышы баде сабадыр. Тисә киеме генә яңлыш тәнемгә, Туадыр бихисап шатлык җанымда. Була җанга хозур бу ултырышта, Сөйгән төсле канат берлән фәрештә. Менә шунда ачы яшьләр түгәм мин, Дәсисә, вәсвәсәләрдән чыгам мин. Тибәр күңлем моңарчы бер ләгыйньчә Тибәдер «рәхмәтән лил-галәмин»чә."
"Ушбуны яздырды нәсрән вөҗданымның көчләве, Мәсьәлә бик зур – сыйдырмый тар шигырьләр үлчәве. Бу ел ноябрь ае керде. Ләкин Русия кояшы, бүтән еллардагыча, нурын киметми, дөнья йөзенә чыраен сытып, салкынлык бирергә ашыкмый. Бу ел ноябрь ае керде. Русиянең агар сулары бозланмый, һаман ага да ага. Бу ел ноябрь ае керде. Ләкин Русия көз көненә махсус ачы вә үзәк өзгеч җилләр исми. Бу ел ноябрь ае керде. Ләкин кыйбла якның кошлары китми. Бу ел бөтен табигатькә ят бер хәл вакыйгъ булган. Бер олугъ һәлакәт булачагын алдан сизгән җанварлар кеби, галәме табигать тирән бер хәвеф вә дәһшәт эчендә. Тавыш та, тын да юк! Бу тугърыда халык уйлый, аптырый. Ләкин бу хәлнең сәбәбен белә алмый. Бөтен җанварларның җаны вә бөтен инсаннар вөҗданы кадерле вә бәһале Толстой җәнабләре түшәктә! Үләрме бу мөхтәрәм шәех? Әллә терелерме? Тагы берничә генә ел артык дөнья халкы күңеленә кодсият нуры чәчүендә дәвам итәрме? Менә галәме табигать хәвеф вә изтираб тулган бер сөкүнәт эчендә шушы ике сөальгә җәнабе Хода тарафыннан ничек дип җавап киләчәген көтә. Бөтен табигать, мөхтәрәм шәех гафиәт тапса, дип, нәзерләр әйтә; Кояш, Толстой терелсә, дөньяга кыш буласы айларда да көлеп, шатланып кына карармын, салкыннар ясамам, ди. Агар сулар һаман, көзгә карамыйча, агарга, ачы җилләр дә исмәскә сүз биргәннәр. Кошлар да агач башларын чуарлап кунышканнар, гадәттәгечә шаулашмыйлар, алар да тын гына фаҗигъ бер вакыйга көтәләр. Толстой хәзрәтләре терелсә, һаман Русиядә калып, кыйбла якларына канат селекмәскә гаһед итешкәннәр. Куркынычлы, үзәк өзгеч хәбәр фаш булды. Толстой вафат! Кояш йөзен чытты. Агълады. Инде көлми. Агар сулар дәфгатән бозландылар. Ачы җилләр исеп, котырып китеп, агач башындагы кошларны кыйблага сөрделәр. Караңгы. Күңелсез. Салкын. * Андреев, Максим Горький, Потапенко, Куприн, Сологуб, Мережковский, Григорий 1 Петров, Скиталец вә гайре, вә гайре бөтен Русиянең мөхтәрәм мөхәррирләреннән 2 тезелгән мөбарәк тәсбихнең очындагы бисмилласы, Мәрьям анасы яки имамы өзелде. 3 Италиядә һушы китеп егылган Максим Горький шул мөбарәк тәсбихтән өзелеп төшкән бер төймә иде."
"Бик юашлатты мине яшьрен сөюдән җан көю, Бар иде булган чагым хәтта арысланнан кыю! Һәр теләккә килде тәкъдирем белән бәхтем кире, Мондый хәлгә сабриталмас, булса да адәм дию. Инде күңлем кясәсеннән яшьне түкмәккә җитә Уйлаган вакътымда аңсыздан килеп тә «һай!» дию. Үлде рух яшьрен мәхәббәттән, – хафа юк үлсә дә, – Нишлим, иркәм кәйфенә килгәч шулай бер җан кыю!"
"Тынычлыкны боза аның әче таушы, Килә аннан, бер тыңласаң, мәче таушы; Бер тыңласаң, чинау килә; бер тыңласаң, – Майламаган арба тәгәрмәче таушы!"
"Җиһанда «сез» сүзе бар «без»гә каршы, Шикәр, бал бар керән һәм тозга каршы. Мокабил барча әшья бер-беренә: 1 2 «Бәянелхак» чыга «Йолдыз»га каршы. Әгәр тезсәм, тезәргә күп мисаллар: Караңгы төн туа көндезгә каршы. 3 Вә «Ялт-йолт» та һәр унбиш көн саен бер 4 5 Чыга тәмсез «Чүкеч» һәм «Без» гә каршы, 6 Мөселман казлыгы чыккан базарга – Шәригатьтә хәрам дуңгызга каршы. * * * Сәгатьләр келт-келт итәдер, төн уртасы җитәдер; Йокласа да курка, мескин, – исрек ирен көтәдер."
"(Русчадан) Боз һәм кар эрде, Сулар йөгерде; Егълап елгалар, Яшьләр түгелде. Көннәр озая, Төннәр кыскара. Бу кайсы вакыт? – Йә, әйтеп кара. (Яз көне) Ашлыклар үсте, Башаклар пеште; Кояш пешерә, Тиргә төшерә. Халык ашыга, Китә басуга, Урагын ура, – Бу кайчак була? (Җәй көне) Кырлар буш кала, Яңгырлар ява; Җирләр дымлана, – Бу кайчак була? (Көз көне) Һәр җир карланган, Сулар бозланган; Уйный җил-буран, – Бу кайчак, туган? (Кыш көне)"
"(Гетедән) Мин төш күрдем. Гүя мин бер зур шаһ, имеш, Таҗыма тезгән энҗе, мәрҗән, ахак, имеш; Сине сөеп, шигырь сөйләп, шагыйрь булып Йөрүләрем бөтенләй үк нахак, имеш. Таҗлы башым хозурыңда иям, имеш, «Җанашым, мин сине сөям», – диям, имеш; Нәрсә генә әйтер инде сөйгәнем дип, Эчемнән бик янам, имеш, көям, имеш. Әтрафымны чолгап алган гаскәрләр дә Гөл йөзеңә күзләрене теккән бар да; Минем өчен синнән шәфкать булырмы дип, Бөтен гаскәр тын да алмый интизарда... Төш шул төшкә җиткәч, шагыйрь уянды да, «Явыз язмыш!» – диеп азрак уйланды да, Уйларга да өлгермәде, мескин гашыйк, Кайнар яшькә ике күзе чыланды да! Бераздан соң килде аңар шатлык янә: Егъласам мин, егъладым, ди, шашып кына; Мәхәббәтем һаман иске мәхәббәт ич, Югалтсам мин, югалттым, ди, шаһлык кына."
"Күз карашымда хәзер үзгәрде әшьялар төсе; Сизлә: үтте яшь вакытлар, җитте гомрем яртысы. Күз тегеп баксам әгәр дә тормышымның күгенә, Яшь һилал урынында анда тулган айның яктысы. Нинди дәрт берлән каләм сызсам да кәгазь өстенә, Очмый әүвәлге җүләр, саф, яшь мәхәббәт чаткысы. И мөкаддәс, моңлы сазым! Уйнадың син ник бик аз? Син сынасың, мин сүнәмен, айрылабыз, ахрысы! Очты дөнья читлегеннән тарсынып күңлем кошы, Шат яратса да, җиһанга ят яраткан Раббысы. Күпме моңлансам кунып милли агачлар өстенә, Барсы корган – бер генә юк җанлысы, яфраклысы. Булмадың, алтын ярым – салкын ярым, син дә минем Бер тәбәссем берлә дә тормыш юлым яктырткычы! Күз яшең дә кипмичә, егълап вафат булган әни! Гаиләсенә җиһанның ник китердең ят кеше?! Үпкәнеңнән бирле, әнкәй, иң ахыргы кәррә син, Һәр ишектән сөрде угълыңны мәхәббәт сакчысы. Бар күңелләрдән җылы, йомшак синең кабрең ташы, – Шунда тамсын күз яшемнең иң ачы һәм татлысы! КАЙДА? КЕМ? Кем, дисез, бу фетнәле эшләр башы? Кайда бу хаксызга тәфтишләр башы? Кем җигә безгә тәдәнни арбасы? Кемгә ләгънәт әйтәсе һәм каргасы? Бәдбәхет, мәлгунь кеше кем, дустларым? – 1 Бер авылның чалмалы карт марҗасы !"
"Мәлганәт, пычрак вә ялган берлә тулган безнең эч; Бар начарлыктан, бозыклыктан гыйбарәт безнең эш. Шаккатабыз тышкы зиннәтләр, киемнәргә карап; Җан сатабыз әллә нинди вак «тиен»нәргә карап. Керләнә өст-өстенә рух, һич хозур вөҗданга юк; Ни сәбәптән җир йөзендә тәнгә – мунча, җанга – юк?! ӨЙЛӘНҮ – ТҮГЕЛ СӨЙЛӘНҮ (Иванов-Классиктан) – Кара, иптәш, сиңа килдем киңәшкә: Күз аттым мин бүген бер шәп кәләшкә. Ни дирсең син, әгәр дә мин өйләнсәм, Кеше төсле урынлашсам, көйләнсәм? – Алай булгач, өйлән, дуст, чикмә ваем, Матур, якты гомер бирсен Ходаем. – Шулай димсең? Шулаен ул шулай да, Ярый ла эш барып торса уңайга. Хатын алмак читен бит һәм мәшәкъкать, Бер алгач, булмый бит, шәйтанны, ташлап. Бөтенләй бәйләнә анда аяк-кул, Җүләрлек ул – өйләнмәк, гайре мәгъкуль. – Алайса, көчләми һичкем, өйләнмә, «Киңәш бир дә киңәш бир», – дип сөйләнмә! – Шулай димсең? Шулаен ул шулай ла, Әгәр дә охшаса ул тулган айга! Фәрештә күк көлеп алдыңда торса, Вә, туптай, киң кочакка ул атылса! Шулай булгач, ничек алмый түзәрмен, – Алам мин, бәлки, рәхәттә йөзәрмен. – Алай булгач, өйлән, дуст, чикмә ваем, Сәгадәтле гомер бирсен Ходаем. – Шулай димсең? Шулаен ул шулай да, Ярый ла эш барып чыкса уңайга. Хатыннарны сөюче бер матур яшь Минем ярны сөюдә булса көндәш; Сөеп китсә хатын һәм ул җегетне, Читен тормыш: бер айда бар да бетте! – Алайса, көчләмәс һичкем, өйләнмә, «Киңәш бир дә киңәш бир», – дип сөйләнмә. – Өйләнмим, – дим, «өйләнмим» ул матур сүз, Читен шул дөньяда тормак хатынсыз. Ятасың боз кебек салкын түшәктә, Гүя син бу җиһанга килмешәк лә! Бүленми эш тә бер мәгълүм вакытка, Бу хәлләр бик ерак, иптәш, бәхеткә! Кәләшкә мин бүгеннән яучы салсам, Озак үтми аның куйнына барсам, Җылы куллар белән ул тәнне сарса! – Бәхет шул, эзләмим мин башка нәрсә. – Алай булгач, өйлән, дуст, чикмә ваем, Җылы, якты гомер бирсен Ходаем. – Шулай ла, ул әгәр дә иркә булса? Тәкәббер бер кабарган күркә булса? Риза булмый минем тапкан табышка, Сәбәп булса һаман юк-бар тавышка? Риза булмый минем алган киемгә, Төшерсә ул кесә якны кыенга? Ире кем? Баймы, юкмы, белми хәлен, «Китер!» – дип дауласа зәңгәр вә алын?! – Шулай, иптәш, алай куркъсаң, өйләнмә, «Киңәш бир дә киңәш бир», – дип сөйләнмә. – Шулай да бит ата булмак күңелле, Бөтенләй шат итә ул хәл күңелне. Балаң йөгреп менә алга «әти!» дип, «Китер, әткәй, миңа мәммәм! тәти!» – дип. Бу хәл, иптәш, җуатмасмы күңелне, Бөтен рәхәт, хозур шунда түгелме? – Алай булгач, өйлән, дуст, чикмә ваем, Әти булмак насыйп итсен Ходаем. – Шулай да, соң балаң булса биш-алты, Өең тулса шулардан һәм каралты? Шуларны туйдырамын, дип тирең түк, Иел җиргә, дуга төсле, билең бөк. – Алай булса, хатынсыз тор, өйләнмә, «Киңәш бир дә фәлән бир», – дип сөйләнмә. – Шулай да, ул балалар үссә бар да, Әгәр дә җир җиләктәй пешсә бар да? Таянып яшь гакылга һәм дә көчкә, Керешсә һәрбере бер яхшы эшкә; Баеп китсә алар шул эш юлында? – Итәрләр тәрбия картлык көнемдә. – Алай булгач, өйлән, дуст, чикмә ваем, Тыныч картлык насыйп итсен Ходаем. – Шулай, ләкин кирегә ишсә язмыш? Үлеп китсә хатын, күп тормый, яңлыш? Биш-алты яшь бала калса кулыңда, – Менә инде чокыр тормыш юлында! Тынычлык юк аларның борчуыннан, Колагың тык аларның чыр-чуыннан! Менә, иптәш, бу эшкә аптырыйм мин, Бу уйны уйлагач та калтырыйм мин! – Алай булгач, куша чорт, һич өйләнмә, «Киңәш бир», – дип йөдәтмә һәм сөйләнмә! Диим бер сүз, бүтән бер сүз дә катмам: «Хатын алсаң, кирәк ит көн дә батман!» ...ГА Бул кеше: байбәтчәләрнең калдыгы хәмрен көтеп, Алты еллык образованьеңне йөрмә селкетеп! * * * Кушмый ишан хилкасендә Бик мактыйлар шуларны: 1 Прахут Мәхүб, Чаршау Биби , 2 Гыйлаҗ абзаң Сәрвәри . 1911"
"(Русчадан) Электә бер кешедә бар иде киң бит, зур ындырдай, Аның нәкъ уртасында бер борын һәм зур чөгендердәй. Тәкәббер бу борын, китми исе һич башка мәхлукка; Олугълыкны сөя торган, чөя торган үзен күккә. Борын тәхкыйрь итә торган иде бигрәк аякларны, Диеп: «Сез бик түбән җирдә, ерасыз былчыракларны». Борынның сахибе бер көн чыга яңгырлы көн юлга, Каядыр ул бара, һич тә борылмый уңга һәм сулга. Егылды ул кисәктән, чөнки баткактан аяк тайды, – Тәкәббер зур борын бик шәп кенә баткакка капланды!"
"Кашың кара – кәкере, буең зифа – бөкере; Кайдан чыгып бәла булды җәдид каһәр төшкере? Алмагачта алма сирәк, җыеп ашарга кирәк; Җәдидләрнең башлыкларын җыеп асарга кирәк. Бакча эчемдә пар каен, яра яфрак ел саен; Кочак-кочак доносларны яудырамын көн саен. Йөгреп кердем бакчага, бастым бакыр акчага; 1 Әптрәхмәнем бар чагында аптырамам акчага. Кабан күле өстендә байлар аты юргалый; Ишан булып йөргән чакта, шундый хәлләр булгалый. Хай михайлыйм хайларга, без керештек байларга; 2 Мөселманнарны сатамыз чәчле абзыйкайларга ! * * * Төркия янгын эчендә: монда ут һәм анда ут; 1 Анда дерзиләр кабынган, монда сүнсә – арнаут . ...ГА Шома тормыш юлында гизгәнеңдә яңлышып тайсаң, Йөзеңнең дәфтәренә син хатаән кер вә тап салсаң, «Кабахәт», «бәдбәхет», «җүнсез» кеби күп ямьсез ат алсаң, Сине ташлап бөтен дөнья, үзең ялгыз фәкать калсаң, – Белеп тор: мин чыгармын таш күңеллеләр арасыннан, Көлеп тормам, карап читтән, синең бәхтең карасыннан. Бүләрмен, бергәләрмен барча кайгы, моң вә аһыңны, Сиңа дошманлык итмәм мин, алып күзгә «гөнаһ»ыңны. Халык ләкин сиңа иткән үзенең хөкмене бозмас, Егылганнарга кул бирмәс, батып барганга җеп сузмас. Җәза бирми халык һич тә гөнаһ эш, яшьрен эшләргә, Куша анчак кеше сизмәс рәвештә яшьрен эшләргә! Җәзалау камчысын биргән гөнаһлы ул халыкка кем? Түгел, юк! Бирмәгән һичкем; Ходай – гадил, Ходай – хаким! Икәү без, бер дә тилмермә халыкка, сөймәсен барсын, Аның күк тиз сүнә торган сөюдә ни хәер бар соң! Оныт барсын – бөтен хәсрәт вә моң-зарыңны тын эчтән, Хозур да эзләмә инсаф вә вөҗдан кушмаган эштән. Моны яздым, киңәш бирдем, юаттым һәм тыйдым, куштым; Шулай булмыйча хәл юк, инде калган мин генә дустың!"
"Йокы Ал аякларга башын куйган да йоклый, төш күрә; Төштә дә тычкан, күсе халкы белән ул эш күрә. Бер күсе йөгрә, имеш тә, бу куган төсле була Һәм куып җиткән дә муйныннан буган төсле була. Читтәрәк өч-дүрт песи чыпчыклар аулыйлар, имеш; Өй түбәсендә җыелганнар, мыраулыйлар, имеш. Һич бозучы юк кәефне, эт тә куркытмый өреп. Бик тынычлык. Тик ята ул, төрле тәмле төш күреп. Уяну Торды, исни инде ул, бик зур итеп аузын ачып, Арт аяк һәм ал тәпиләрне идәнгә нык басып. Тырпаеп киткән мыеклар һәм югарырак башы; Нәкъ дуга күк бөкрәеп киткән песинең аркасы. Күз йомык, тынлык бөтен як, бер дә ул-бу юк әле; Башта да яхшы-яманнан һич тә бер уй юк әле. Бу – йокы ялкаулыгыннан киерелеп иснәү генә, Бар песиләр һәм кешеләрчә бер эш эшләү генә. Акыллыбашланып уйлану һәм әсәрләнү Ул утырган бик матурлап һәм акыллыбашланып; Уйга чумган, җиргә күз теккән, җиһаннан баш алып. Һич белер хәл юк ниләрне уйлаганын гакълының,– Әллә уйлыймы тәрәкъкыйсен песиләр халкының? Үз-үзеннән нигә ләкми кулга тычканнар, диме? Тәмле кошларга канатлар нигә чыкканнар, диме? Әллә инде ник тиялмим йортта үрдәк, казга, ди? Сөт эчәргә кайсы чакта төшкәлим ич базга, ди? Әллә инде кич ашаган тәмле ашын уйлыймы? Әллә бу көнге үзенең карны ачын уйлыймы? Тукта, чү, шунда якында әллә нәрсә селкенә, – Бетте уй, инде песинең ауга күңеле җилкенә. Әллә тычканмы мич астында чыелдап кычкыра? Бер күсе мәллә идәннең тактасын кимреп кыра? Үрмәкүч сузганмы әллә шунда бер төшкә җебен? Тибрәнә, чыр-чыр итәме шунда ләккән бер чебен? Белмимен ни булганын, белсен песиләр үзләре, Мин күрәм тик: ялтырый инде песинең күзләре. Нечкәләп карау Нинди күзләрне зурайткан, ачкан инде шар кеби, Шул тирәдә бик кирәкле бер кызык хәл бар кеби. Бер кирәкле эш песигә шунда бар, чынлап та бар; Ни була инде хәзер: шатлык вә йә кайгы аңар? Ут алынган өй эчендә, яктылык алган залын; Бай хатыны көзге алдында төзәтә калфагын. Кайдадыр, кемнәрдә бардыр бу кичә парлы кунак; Ул күренмәкче буладыр шул кунакта яхшырак. Йә оныткан ул хатын, яки песине күрмәгән, – Ни сәбәптәндер песигә кичке ашын бирмәгән! Кайгысы безнең песинең тик бары шул нәрсәчөн, Күзләре булган тишәрлек һәр караган нәрсәсен. Шатлыклы уй, хәсрәт һәм кайгы Нинди елмайган авызлар! Күрсәнә, ул нинди шат! Килсен асты өсткә дөнья, һич тә итмәс илтифат. Тел очында бар бугай бер бик кызык, үткен сүзе; Ни сәбәптәндер яшергән, әйтәсе килми үзе. Нәрсә булган соң песигә? Үзгәрә шундук рәсем: Аз вакытта кайгыру алган чыраен, чәһрәсен. Ул берәүне, кемнедер, алдарга булгандыр көлеп, Шул көлүгә каршы бер калҗа бирерләр, дип белеп. Бушка киткән көлгәне дә, бирмәгәннәр калҗаны; Шул сәбәптән кайгыра ул, рәнҗи шунлыктан җаны! Зарлану һәм гаҗәпләнү, намәгълүм бернәрсәдән әсәрләнү Карны бик ачкан песинең, бирмәгән һичкем дә аш, Кызганыч, моңлы мияулый, егълый, мескин, күздә яшь! Карны ачлык хәсрәте, инде хәзер үзгәрде төс; Төскә хәсрәт билгесе чыккан хәзер нинди дөрес. Нәрсәдер читтә, ерак, шунда шытырдый башлады, Инде онтылды песинең егълавы һәм яшьләре. Шул шытырдау нәрсә? дип тыңлый, утырган яхшылап, Күзләре читкә акайган, һәм дә бик торган колак. Ни икән соң ул шытырдаучы вә нинди җан икән? Ул әле яшьрен: песигә дуст микән, дошман микән? Юри генә исе китмәгәнгә салышу Куйдылар инде шикәр каткан җылы сөтне аңар; Күрсәтә шундый кыяфәт: ул исе китми аңар. Бик ашыйсы килсә дә һәм барса да ачтан үлеп, Сузла ул ашка ашыкмый, бик суфиланган булып. Ул күренмәкче була инде тамагы тук кеби; Күп ашау, ачкүзлелек бер дә үзендә юк кеби. Чөнки ул ачкүзлелектән күп кыен алган иде, Шул кыен күңлендә онтылмас булып калган иде. Һөҗүмгә хәзерләнү, туклык ялкаулыгы Артка салган ул колагын, җиргә яткан ау өчен – Ни генә селкенсә дә, сикреп барып аулау өчен. Әллә тычканның оядан күрдеме койрык очын, Мондый тайярлык вә саклык нәрсәгә һәм ни өчен? Өстериләрме шаяннар җепкә таккан бер кәгазь? Нәрсәдер бар, ул һөҗүмен бер дә юкка эшләмәс! Күрсәгез күз алдыгызда бер песи рәсме шул ук, Ул ята ялкауланып, аштан соң инде карны тук. Хәл җыя рәхәт кенә, ирнеп кенә һәм тын гына, Күзләре йомлып бара инде аның әкрен генә! Йокласын ул, и шаяннар! Сез аңар сүз катмагыз; Торгач уйнарсыз, йокысын бүлдереп уйнатмагыз! Аналык шәфкате! Нинди шәфкать! Өстенә баксаң, күңелләр нечкәрә, Мондый хәл күргәч, күңелләрдә мәхәббәт көчләнә. Үз баласын ул юа, пакьли, теле берлән ялый, «Бәбкәем! – дип, – күз нурым!» – дип, яшь баласын иркәли. Ул, җитез, йөгрек песилектән чыгып, инде ана, Һәр ике җанны күңел инде сөя һәм кызгана. Рәхәт кенә калыгу, гаҗәпләнү Дикъкать иткән, күзне теккән әллә нинди нәрсәгә, Ни гаҗәп булган песигә? Башта нинди мәсьәлә? Башта тулган төрле уйлар, зиһне эшли бик каты, Күзләрен күргән кешегә билгеледер дикъкате. Ул гаҗәпле мәсьәләне уйлый-уйлый баш арып, Калды ул инде тынычлыкка вә рәхәткә талып. Ачу аралаш курку, чын курку Бу ике баш өстенә әллә күтәрелгән таяк? Кайсы чакта ул таяк тормый «песиләр» дип аяп! Бик кәеф киткән песиләрнең, икәүләп куркалар; Тик бераз бу куркуларның бер-береннән фәркы бар: Бер песи дошманга азрак каршылашмакчы була, Берсе һич тә каршы тормый, читкә качмакчы була. Ләззәтләнү һәм хозурлану, куркыныч һәм каһәрләнү Аркадан, баштан сыйпыйлар, и күңелле! и хозур! Инде ләззәт, иркәлекләр, күр, песидә нинди зур! Зур бәхетлелек вә шатлык аңлата көлгән төсе, Бик хозурлыктан ачылган аузының да яртысы. Кәйфенең бик шәплегеннән кәкрәеп киткән башы, Күзгә дә килгән олугъ шатлык вә рәхәттән яше. И кызык соң бу җиһанда! Шәп торамын, ди, бугай; Ни кирәк булса, шуңарга аптырамыйм, ди, бугай. Ул шулай инде, вәләкин бер көе тормый җиһан: Ул җиһан шатлык белән хәсрәтне бер җиргә җыйган. Басты аңсыздан, килеп, койрыкка шунда әллә кем, Орды камчы аркага һич юкка гына* әллә кем. Инде һәртөрле зәһәрләр һәм каһәрләрдән эче Туп-тулы булды песинең, кайраладыр һәр теше. Һәм үрә торды, кабарды бар тәненең һәр төге, Үч алу дәртендә гүя һәр төгенең бөртеге! Барсы да бетте! Фани дөнья! Нинди эшләр эшлисең син – шак та кат! Шундый шат уйнап, көлеп йөргән песи инде вафат! Бу хәбәр тизлек белән читкә җәелгәндер хәзер, Һәм идән астында шатлыклар вә бәйрәмдер хәзер. Ул йөриләрдер күселәр шатланып, җырлап, биеп! «Бәдбәхет, залим песи, син тар кабердә ят!» – диеп. Мәрсия Күчтең инде дөньябыздан ахирәткә, хуш, песи! Байлыгы берлән иманның, изгелектә күч, песи! Сау чагында күп золым кыйлсаң да тычканнарга син, Бик тыныч бул, ярлыкар Алла гафур һәм гафве киң. Дөньяда иттең зарарлы нәрсәләргә сакчылык, 1 Шул сәбәпле дәфтәреңдә, бәлки, күптер яхшылык . Шунда да бик кызгана, мәрхүм, сине инде күңел, Инде синнән куркъмыйлар кортлар да – тычканнар түгел! Кайвакыт ялгыз чагымда зур юаныч син идең, Һәм шаярып көлдерә торган куаныч син идең. Мич башында йоклаган чакта бабай гыр-гыр килеп, Син дә йоклыйдыр идең бер читтәрәк мыр-мыр килеп. Көн буе уйный идек без; һич тә тик тормый идең, Кулларымны, һич авырттырмый, юри тырный идең. Кайвакыт урлап ашасаң син бәлешләр, сумсалар, Һәм сине: «ник урладың?» – дип, орсалар йә суксалар, – Шәфкатемнән мин җылап йөгрә идем тиз әнкәмә, Ялварып: «Әнкәй, песигә сукма һәм, зинһар, тимә!» Һай, гомерләр үтте китте, кайда китте ул заман? Бу җиһанның дустны дусттан айруы бигрәк яман. Булсын инде якты кабрең, бирсен Алла яхшы хәл, Һәм кыямәттә мине күрсәң, мыраулап каршы ал!"
"– Җавап бирсәң икән, әнкәй, минем әйткән сөальләргә, Гаҗәпләндем бу дөньяга вә анда барча хәлләргә: Ничек булган, ничек үскән хисапсыз дәү бу урманнар? Бу һәйбәт ямь-яшел кырлар каян килгән вә булганнар? Вә һәртөрле үсемлекләр бизәнгән чәчәкләр берлә, Вә төрле күбәләкләр дә күңел ачкан алар берлә, Агар су, татлы, салкын, саф гаҗәиб чишмәләр, күлләр, Куаклыкларда сайрар сандугачлар һәм дә былбыллар, Суда йөзгән балыклар һәм үсеп торган бу зур таулар, Чебен, черки вә ерткычлар, кәҗә, ат, барча җанварлар? – Яраткан, әйләгән мәүҗүд боларның барчасын Тәңрең, Җиһанда барча эшләр, барча хәлләр Тәңредән, бәгърем."
"Барча кошның да үзенчә сайравы бар, шигъре бар. Карга, мескин, җырлый белми, кычкыра тик: «кар» да «кар»! «САКМАР СУЫ» КӨЕНӘ Язасылай сүземне язалмыйм, Ни булдикән минем каләмгә? Язам, диеп кенә утырсам да, Вакътым гына китә әрәмгә!"
"(Пушкиннән) Исәр җил! Көчлесең, син бик батырсың, Ачулансаң, җиһанны кузгатырсың. Бик иркенләп исәсең җир йөзендә, Котыртып болгатасың диңгезен дә. Көтү төсле болытларны куасың, Теләрсәң кайсы якларга борасың. Иреклесең: исәсең дә исәсең, Тузан, кар туздырып юллар кисәсең. Ирекле син, исәр җил, әйдә ис, ис! Сиңа баш юк Ходайдан башка һич, һич!"
"(Плещеевтән) Зур бәхетләр сызганып эшкә бирелгәннән килә, Аһ! Оят, хурлык, түбәнлекләр иренгәннән килә. Булса калдырмак берәү ушбу җиһанда изге ат, Тир белән тапсын ашарын, итсен, әлбәт, иҗтиһад. Һәр олугълар эшләгәнлектән олугълыклар таба, «Уйнады» дип бирмиләр ушбу җиһанда мәртәбә. И сабыйлар! Эшләгез сез, иң мөкаддәс нәрсә – эш, Эш агачы һәрвакытта бик юмарт китрер җимеш. Яшьлегеңдә күп тырышсаң, эшкә бирсәң чын күңел, Каршыларсың картлыгыңны бик тыныч һәм бик җиңел."
"Иртә. Дөнья җанлана, Мәшрикъ ягы аллана, Кояш чыгып, нурлары Төшеп җиргә ялгана. Яктыра кала. Урамнар, Кырлар, якын урманнар, Таулар, багълар, бакчалар Нурга гарык булганнар. Торды халык, уянды: Шау-шу һәрбер төшләрдә; Көтү-көтү менмәктә Күккә җитез кошлар да. Шушы вакыт балалар Мәктәп таба баралар; Букчалары артында, Алар гыйлем дәртендә. * * * И төрек, иң әүвәл үк әйтим сиңа: борның кылыч; Гыйльмилә хикмәт базарында синең урның кылыч."
"«Ямьле кичтә күл буенда ултырам. Балкыйдыр ай, ялтырап тын күл ята». – Бай абый! Бирче хәер! Бик ач торам, – Йөз чытып, бай бер тишек акча ата. «Күк йөзендә нурлы ак йолдызлары Ялтырыйлар: шау-шусыз, тып-тын кичә». Җиңгәчинең төн буе бар кызлары Хаҗи байны сый итәләр төрлечә. «Якты кичтән айрылалмый җан минем; Сандугач сайрый турымда, моңлана». – Бәдбәхетләр! Сез талап, дөньям минем Гүр кебек, – дип, бай малайдан шомлана. «Сайрый кош иркен гомер, хөр дөньяны; Мин аның җыр, моң-зарын нәкъ аңлыймын». Иске корсактан килә өн: мин яңы! «Әссәлам!» берлән тотам ислам динен! «Мәңге шул төн булсачы! Ямьле ничек! Җанкәем дә килсә – бит оҗмах була!» Акчага мөмкин сыйрат күпрен кичеп, Акчага Гыймуш та хур кочмак була. «Күлнең артында берәү моңлап көйли: Җыр белән су каушалар – китте үбеш!» Бер тәрәкъкыйче имам фикрен сөйли: – Ишмиләр юкка түнәр, булса сугыш! «Төн буе мин Аллага әйтәм хәмед, – Тын галәмне бар кыйлучы Тәңремә». 1 Мактана Ишми : «Кидердем бит камыт! Күп җәдидне мин җибәрдем кабренә». «Күп тә тормый, атты әкрен якты таң, Нурлы йолдызлар берәмләп сүнделәр». Бер «кара көч» әйтте: «Аклыкны ватам!» Бәндәләр «төнгә» ахырда күнделәр. «Каршылады таңны сайрап сандугач; Башка кошлар да кушылды, сайрыйлар». 2 Хаҗитарханда Камил булган агач ; 3 Сәйяр «артистлар» да корсак кайрыйлар . «Күктә шаулап кошлар үтте бер көтү, Тиз булыр күл һәм кояшның каушуы». 4 Бетмәде шул «Мөхбире» дә, «кых, тефү! » Һәм Рәмиевнең шигырьдә шау-шуы. * * * Приемныйның ишекләре тар ләхеттән тар икән; Әстерханда ике әтәч – «Борһан», «Идел» бар икән. «ШУРА» ШИГЫРЬЛӘРЕННӘН Килеп мәктәпкә укыдык бу көн; Укып, күңелгә тукыдык бу көн. Укып, күңлемез ачылды бу көн; Кальбемезгә нур чачылды бу көн. Укып без сабак китапка карап, Япь-яшь күңлемез ачылды бу көн. Кыйлып иҗтиһад туктаусыз һәрчак, Хәлфәдән «рәхмәт!» без алдык бу көн. Укып, балалар алга баралар; Ата-аналар разыйдыр бу көн. «Ялт-йолт»*: Бу шигырьләрне яздым мин, бүкән; Язалмас моны бүкәннән бүтән."
"1 Әгәр булса «сөю» ләфзы кочаклау куллар арганчы, Үбү булса әгәр чут-чут, ирен һәм бит кабарганчы, – Гомер дә сөйгәнем юк һәм «сөям» дип әйтмәмен һич тә; Сөюнең мәгънәсе, минчә, бигүк гали, бигүк нечкә. Кешеләрчә сөюне белмәдем, хис итмәдем асла; Сөю идеалдыр ул, ягъни, гарәпчә: максады әкъса. Табындым, сәҗдә кыйлдым мин сөйгән җанашның алдында, Өмид иттем вә куркътым да, кызардым һәм оялдым да. Миңа ул бер вә бар, көчле вә һәйбәтле санәм булды; Аңар хәмдем, салатымны ирештергән каләм булды. Мәхәббәттән эреп шәмдәй үзем, күңлемдәге гөлләр Янып җиргә сыгылдылар, һавага очтылар көлләр. 2 Гарәп халкы кабул итмәстән әүвәл дине исламны, Илаһ урнында тотканнар агач, таш, төрле әснамны. Бераздан соң килеп хак дин, тәмам батыйль булып ялган, Гарәпләрнең күзеннән дине ислам пәрдәне алган. Алар бар үткән эшләргә пәйгамбәрдән оялганнар: «Ничек соң без табындык потка?» – дип хәйранга калганнар. 3 Килеп чыкты хәзер фикрем кояшы золмәт артыннан, Түгел инде вакытлы, мәгънәсе юк хискә мин корбан. Шөкер булсын, хәзер алдымда бер нурлы хәят инде, Теге мәзкүр пот алдында табынганнан оят инде. Җиңел уй, йөз кызарткыч төрле хисләр, сезгә мең ләгънәт! Яшә, тугъры караш, төпле гакыл, меңнәр яшә, хезмәт! * * * Уңга да мин әйләнәм, сулга да мин әйләнәм; Бай алдында җәдид күрсәм, «Син кяфер» дип бәйләнәм."
"Куркытма син, Алла! Яшен белән, Барыбер мин куркъмыйм, яши беләм! Куркытсаң да куркъмыйм, аязымны Сатып алдым аһым, яшем белән! * * * Һәзад-дөнья әкалле мин калили, Кара сыра эчеп исерә Хәлили."
"Ни була тугъмак сыйратын кичмәсәм, Бу ачы гомрем шәрабен эчмәсәм?! Әйләнә бит, үтми, бетми гомре дә! – Җәй килә утлар чәчеп, син кышласаң. Ардым инде, кайда актык мәүкыйфем? Җилкенәмен – бер басарга өч басам. Каршыма чыкма, кояш, син – канлы тап! Ак кәфендәй син җәелмә өсткә, таң! Катле нәфситсәм, Ходайдан куркамын, Ләкми чир, аурып та булмый, ичмасам!"
"(Бальмонтътан үзгәртелде) Кем яраткан? Кем чыгарган? И «гөнаһ» ләфзы, сине; Мәгънәсезсең, сеңдералмый саф гакыл һәзмы сине! Син кирәксез бер ләфызсың, син кабахәт, син оят; Безгә артык бер йөгәнсең, бел: сиңа дошман хәят! Аз гына инсан торырга уйласа хөр, шат булып, Әллә кайдан син төшәсең, шатлыгына тап булып. Алдыйсың; алмаштырасың; син тыгызлыйсың тыеп; Син изәсең дә итәсең хөр җиһан күңлен боек. Син, түшәкле бүлмәбездә яшьренеп, мескин карак! – Тик торасың күз челәйтеп, гыйше-гыйшрәтне карап. Аз гына артса чигеннән уйнашып үбшү, кочу, Сызгырасың син җыландай: «Тукта, тукта, җитте, чү!» Син пышылдыйсың гомергә: «Бу ярамый, ул ярый», «Ул, теге, һичбер ярамый, монсы бик мәгъкуль, ярый». Без яраткачтан ярар, дим, кем аны синнән сорар? Хөр кеше алдында җирләр һәм дә күкләр калтырар!"
"(Бишенче көлтә) 1 Мәкәрҗәгә баралар тәтәйләрнең ирләре ; Шушы вакыт тәтәйләрнең җөреп калган көннәре. 2 Таптамагыз, и тәтәйләр, Бакыр бабай бакчасын ; «Уйнаш»тагы яман күздән Ходай үзе сакласын. Җаңа бистә кызлары чигү чигә акчага; 3 Бу вахытта шулар җөри Ботански бакчада . 4 Кушмый ишан капкасы, нарат икән тактасы; Нарат булмый нәрсә булсын, бар да донос акчасы. Безнең урам – таш урам, ташу ага басудан; Сакалына хөрмәт беткәч, милләт сата ачудан. 5 Бәдәлчеләр-мәккәчеләр җөри Казан шаулатып; Бер сөяккә унлап эт бар, чәйнәшәләр даулашып. Ике туры ат җиктердем, берсен – сыңгар тәртәгә; 6 Баш хәерче Морадлары чыкмый ята Мәккәдә. Шауладык без – «шу-уу!» иттек, кузгалдык без – «ду-уу!» иттек; 7 Эшсезлектән, эч пошканнан эшсез картка туй иттек . 8 Камил мәхдүм җырлап җөри борнын түбәнгә асып; Ала карга кунып сайрый тел очларына басып."
"Күңелсез сүз сөйли бәгъзе гакыллылар хатын-кызга: Фәкать бер ел күңелле, дип, календарь һәм хатын безгә."
"(Сурәи кадердән) Бу кадер кич елда бер кич – барча кичләр изгесе; Сафланыр таптан бу кич мөэмин күңелләр көзгесе. Сафланыр ул, пакьләнер, – бик зур Ходайның дәүләте; Һәм төшәр ул көзгеләргә күк капугы шәүләсе. Шул капугъдан күндерермез Тәңремезгә без теләк, – Бер кадер кич Тәңре каршында мең айдан изгерәк. Җон, мамыктай әйләнер җирдә бу кич әрвах вә рух; Һәм фәрештә сафлары җирдә йөрер меңнәр гөруһ. Ул мәлаикләр җыярлар тол, ятимнәр яшьләрен, Барча көчсезләр, зәгыйфьләрнең аһын, каргышларын. Күз яшеннән, төрле рәнҗештән ясап зур энҗеләр, Ул мәлаик гарше-көрсине бизәр һәм энҗеләр. Таң сызылганча йөрерләр, әйтмичә һичбер кәлям; Тик диерләр: «Барча мөэмингә, мөселманга сәлям!» 1"
"Инде динне ташлыйлар, Уразада ашыйлар; Оялмыйча Алладан, Ничек гает ясыйлар?.. Барсы качып ашады, 2 «Көндез сәхәр» ясады ; Тәкъва, суфи байларның Чиктән узды фәсады. Без, шәйтаннар, богауда Гомер иттек бу айда. Кодрәт бавын өзәргә Без шәйтанда көч кайда?! Без тик тордык богауда. Ник аздылар бу айда? Гөнаһ эшне юк файда Инде безгә сылтауда. «Шәйтан аздырган», имеш! «Юлдан яздырган», имеш! Кире татар, иң элек Вөҗданың берлән килеш!"
"(Иделдә сәяхәтем хатирәсе) Килсә байның ач халыкны күзгә-күз мыскылласы, Яллый ул, әлбәт, пароход, ансы – байлар юргасы. Ярда торган ач халыкка йөз дә бормый, туп-туры Юргалый ул шунда тиз-тиз, кайда бай сайфиясе. Бу тупаслыктан көлеп торса кояш, күктән карап, Нурны каплый «эссе!» дип бай – кулда бар шәмсиясе! Бай киенгән франт-шикларча халык тирсе белән, Батсачы шунда үзе һәм аләте нәкълиясе. Ул хәзер туктар сиңа, и ач авыл, мохтаҗ авыл! Җимрек өй каршында ич оҗмах кеби кәйфиясе. Җаннарым, күз нурларым, сез, бу мәһабәтне күреп, Җан ачып: «во какъ!» дисез, мәзлум мужиклар семьясе."
"«Дөмберр» карчык йортына* Тәрәзәсенә кыйна, Нишләп иртә йоклаган, Торсын әле Фатыйма! Кичә эчтек партебин, Берләп түгел, алтыдин; Нинди йоклау ул әле Пирбуенчы яртыдин! Зәйни берлән Шәйхетдин Килеп керде ишекдин; Кыска буйлы Фатыйма Торды гүя бишекдин. – Исәнмесез, кунаклар! – Сез дә саумы, аппаклар! Әйдә, дустлар, эчәбез, Әле безнең яшь чаклар. Эчә дустлар чәкәшеп, Күзне-күзгә текәшеп; Эчкән була карчык та, – Үзе беткән бетәшеп. Фатыйманың кыз чагы – Һавадагы кош чагы – Хәрап булган бу өйдә, Суына төшкән кочагы. Шулай да ул типтерә, Бетәсен сизеп тора; Җылыйсы күз яшьләрен Күз эчендә киптерә. «Дөмберр» күрә – җыласа, Ачулана ул нәрсә: – Ашарыңа бар ич, – ди, – Тагын җитми ни-нәрсә? Мескин безнең Фатыйма Кече яшьтән ятимә; Шуңар күрә төшкән ул Сатлык кызлар рәтинә. Һәр төн шул эш бу йортта, Исрек татар фарситта; Ниләр, ниләр булганын Саный алмый бер чорт та. Сез әйтәсез: «Дөмберр» ни? Аңлый алмыйбыз берни, – Шундый карчык ул, аңар Себерең ни, Сембер ни! Яшь бер кызны ала ул, Булган була ана ул; Үсеп буйга җиткергәч, Башын утка сала ул. – Ник исме «Дөмберр»? – дисез, – Бик ят исемдер, – дисез; Язган абзаң белә шул, Сез бернәрсә белмисез. Гомре үткән дөмбердәп, Аккан су күк гөлдердәп; Ах, дүдәк-дүдәк-дүдәк, * Басма өстендә балүрдәк ; Господа! Станция Дюдякъ!"
"(Италия-Төркия сугышы мөнәсәбәтилә) Дуст кушылдылар Арыслан берлә бер көн Юлбарыс, Бер киңәштә эшләнергә булды эшләнгән бар эш. Шул әззаманны әллә кайдан килде чыкты бер Мәче, Каршылыйлар: «Әйдә безгә иттифакъка кер, Мәче!» Булса да сүзләр береккән, бу өчәү айрым яши, Һәрбере үз тапканын айрым ятып, айрым ашый. Юлбарыс, күрсә ишәк-куйны, тизүк ертып ала; Мөттәфикъ безнең Мәче тик күзләрен йөртеп кала. Ат-сыер күрсә, Арыслан иткә тиз әйләндерә: Бәдбәхет безнең Мәче тик күзләрен майландыра. Аулый алмый бу Мәче һич, ач үләр хәлләр килә... – Иттифакъ туклыклымы? – дип, дустлары аннан көлә. Зар җылый безнең Мәче: «Сез туйдыгыз, – ди, – мин ач ич! Нигә тик мин ач калырга, мин – великий держав ич!»"
"Әле мөмкин икән иркеңне тоткынлыкка сатмаска, Җаның көчсезлеген һич тә бу дөньяга сынатмаска, – Өйләнмә, баш имә һич, телгә дә алма «хатын-кыз» дип; Олугъ җан бул, куан-шатлан, шөкер, мин бит хатынсыз, дип. Өйләнмәк бер-берәүнең җәбре-хаһре өсткә менмичә – Егылмак берлә бердер, һичбер әйбергә абынмыйча. Үземнән гыйлавә Ышандык без Ходайга, бер вә бардыр, дип, вә ялгыз, дип; Сөйли тел: «Кайнигәч, кайне, кәләш, – дип, – һәм дә балдыз», – дип."
"(Пушкиннән үзгәртелде) Йа Илаһым! Падишаһым! Бер дә чик юк иркеңә, Әмритәсең син кызыкмаска кешенең милкенә. Мин кызыкмыйм һич кешенең малы, милке, бәхтенә; Кайда ул, хәтта кызыкмыйм падишаһлар тәхтенә. Көнче күз салмыйм кешенең йорт-җиренә, нигзенә, Бер дә янмый күзләрем атлар, сыер һәм үгзенә. Һич кызыктырмый мине шәп фәйтуны һәм арбасы, «Әйдә тик сөрсен сафа!» дим, иткәч ихсан Алласы! Йа Ходай! Нишлим, әгәр күрсәм кешенең зәүҗәсен? 1 Торса ул яд иттереп җәннәт сарае раузасын ? 2 3 Ул Зөләйхаләр вә Ләйләләр кеби булса матур? Көнләшәм... (әстәгъфирулла!) йа шәкүр вә йа гафур! 4 Дөньядук нишләп ача ул сигез оҗмах капкасын?! Ник тәнавелли гүзәл, тәмле, матур оҗмах ашын? Ярлыка, Мәүлам, мине, мин – инде көнче күбәләк, Ибне адәмме түзәр, җирдә әгәр күрсә мәләк?!"
"Яктырак йолдыз янадыр, төн кара булган саен; Ядыма Тәңрем төшә, бәхтем кара булган саен. Русчадан Көзге төн. Мин йоклый алмыйм. Өй түрендә җил җылый; Җил җыламый, ач үлемнең куркусыннан ил җылый. – Иң сөекле эшче әүладым быел ач калды, – дип, Изге, шәфкатьле анабыз – мәрхәмәтле җир җылый. Куйса монда корткалар төшкән тешен алтын белән, Бер телем икмәк, дип анда назлы нечкә бил җылый! Бер сынык юктан гына үлгән таза ирләр күреп, 1 Җан алырга кызганудан анда Газраил җылый. Тилмереп торса бу ачлар, безгә бәйрәмнән* ни ямь?! 2 Мәркадендә чөнки Ибраһим вә Исмәгыйль җылый. Көлсә монда тук вә ихлассыз халык тәкбирләре, Һәр ишеткән җан җыларлык – андагы тәкбир җылый. Көзге төн, ямьсез, караңгы... Өй түрендә җил җылый, Җил – хәбәр ул: ач үлемнең куркусыннан ил җылый!"
"Фәкыйрь кеше! Кемнәр сиңа иман таккан? Тәзкирәңә «мөслим» диеп игълан таккан? Кемнәр сине, намаз, диеп, сәҗдә, диеп, Юкка тузанлы мәсҗедләрдә аунаткан? Тагып сиңа иярченлек сәфаләтен, Корал итеп йөретәләр җәһаләтең. Гуаһлыклар бирәсең син, «әшһаде» дип*, Син ни белдең? Кемгә мәкъбуль шәһадәтең? Мескин фәкыйрь, иркен сулыш та алмыйсың, Аһ-ваһыңнан һичбер вакыт бушанмыйсың; Көчләү сине сарих золым иман белән, Иртәгә ач үлмәм дип тә ышанмыйсың!"
"Уйга баткан, утырмакта шагыйрь язып, Язадыр ул бар дөньяны онта язып; Каләм белән кайчак чәчен актаргалый, Чыгаргандай төрле уйлар баштан казып. Яза шагыйрь, каләмене кулдан куймый, Бер юл язып ташлый, тагын берне уйлый. Шулай тыныч утырганда безнең шагыйрь, Өй турында кемдер исә быргы уйный. Тынычлыкны боза аның әче таушы, Килә аннан, бер тыңласаң, мәче таушы, Бер тыңласаң – чинау, бер тыңласаң – Майламаган арба тәгәрмәче таушы. Китә кәйфе, шагыйрь тәмам хәйран кала: Кайдан чыкты бер дә уйланмаган бәла? Кычкыра ул ачу белән тәрәзәдән: – Тиз кит, малай, өй турымда тавышлама! Йөгреп качып китте тизүк шаян малай, Беразга туктаган булды юрамалай. Шагыйрь тагын ихлас белән эшен эшли, Тавышлардан котылдым, дип, йа Ходай! Җыеп торган чакта гына шагыйрь хәлен, Ходай орган! Быргы уйный башлый тагын. Нишләргә дә белми шагыйрь, ачуыннан Идәнгә ыргытып ташлый язганнарын. Уйный быргы, һичбер вакыт туктап тормый, Мескин шагыйрьнең күкрәген, җанын тырмый. Шагыйрь, инде нишләргә дә гаҗиз калгач, «Булмас, ахры» диде, бер-бер хәйлә кормый. Кычкырды ул: «Килче монда, чибәр бала! Йөгреп кил дә, менә минем кулга кара: Бирәмен мин быргың өчен унбиш тиен, Акыллы син, шул быргыңны сатчы миңа»."
"Эзләдем, филлаһ, сөямен, биллаһ; Эзләдем дә таптым... бу бәлане! 1912"
"Сабит алты яшендә, инде гакълы башында; Ялгыз, иркә бала ул әткәләре кашында. Шуңа күрә шаян ул, бик күп уйный, наян ул; Күңеллелек, көлкеләр таба әллә каян ул. Фәһме үткен, ул зирәк, андый балалар сирәк; Һәрбер әйберне сорый ул: «Бу ни нәрсә? Ник кирәк?» Сабит сорый җентекләп, һәр нәрсәне бөртекләп, Әти белән әнисе җавап бирә бик ипләп. Беркөн Сабит әткәсен күреп әйтә әйтәсен: «Әти, миңа әлепби кайчан алып кайтасың? Мине укырга өйрәт, миңа укырга кирәк; Үзем укыйм мин китап, үзем сөйлим һәм көйләп». Атасы хәйран булды, китапчыга йөгерде, 1 «Бүләк» атлы әлифба алып кайтты ул берне. «Бер адым, – дип, – гыйлемгә», өйрәтә ул Сабиткә; Салган Сабит ихласын, кош бәбкәседәй, җимгә. Монсы – «әлиф», монсы – «ба», бу хәреф – «җим», монсы – «та», Бусы «дал» хәрфе була, бу хәреф – «зат», монсы – «та». Салган Сабит муенны, оныткан ул уенны; Тыршып укый «Бүләк»не, белми көнне һәм төнне. Әткәй алган китапны тапты Сабит бик татлы; Тиздән белде бик яхшы: нинди хәреф ни атлы. Беркөн чәй эчкән вакыт, укый Сабит шартлатып; Әти белән әнисе торышалар шаккатып. Укуы өзек аның, – балачарак баланың: «Бу ә-лиф-ба – бүләге Харитонов бабаның». Хәйран булды әнкәсе, гыйлем булгач бәбкәсе; Чәй катында елмая куанычлы әткәсе. Күрсәң иде әнкәсен: кочып алган бәбкәсен, Үбә-үбә бихисап битен, күзен һәм кашын."
"Нумерың матур булса – күсе булгай, Һәр матурда начар якның берсе булгай; Ансы булып җитмәсә дә – монсы булгай, – Андин җыртык, мондин җыртык туннарым бар. Бер адәмнең чын дошманы күсе булгай, Икенчесен йөдәтүче кеше булгай; Һәркемнең үзенчә бер эше булгай, – Андин сүтек, мондин җыртык туннарым бар."
"Мәдрәсә дип нәрсәдер асрый агайлар җилкәсе, Нәкъ эче азган мөрид, мәҗнүн ишаннар хилкасе. Чәйниләр монда җирәнгеч әллә нинди мөһмәлят, Яшь гомерләр мөһмәлят чәйнәп була монда һәлак. Кайсысы «кәптеркү» ди, һәм кайсысы «каптырку» ди; Чорт ява знат, нәрсә ди, «сентерсү» ди, «саттырсу» ди! Кыш көне шул мөһмәлятне ач төя төсле күшәп, Яз көне туктый күшәүдән һәр күсәк угълы күсәк. 1 Алларында шунда да «Коръән» була һәм «Әфтияк» , Буш түгел букча – китергәннәр аны көчләп төяп. Кул керенә былчыраткач «Һәфтияк»нең һәр битен, Уртасыннан капкалап, тәмләп кимергәннәр читен. Астына мендәр өйгән – күрдем түрендә хәлфәсен, Ул кырын салган начар, очлы вә кыршылган фәсен. Килбәте булгач кабахәт, уйладым: иблистер ул; Бу сасы ис, кем белә, шуннан чәчелгән истер ул."
"Бу сәнә ачлык җыланы чын халык бәгърен ашый! Кит, китап!* Сабрит дип әйтмә, ул халык көчен ашый! * * * Читтәге бик күп өяздә, күр, авыллар яктыра, Пар, тату йолдыз кеби, школ белән мәктәп тора. Бу ике дуст, берсенә чөнки аларның берсе тиң, Бертигез тәгълимнәре дә: берсе – дөнья, берсе – дин. Ва әсәф! Ачлык вә коллыктан бүтән һич бездә юк. Шул гаҗәп: ник бу егерменче гасырда – (йөз дә) юк! * * * Җырласаң да, җегет, ачы җырла, Уяу җаткан кызлар җокласын; Тәрәзәләр ачтым, гөлләр сачтым, Асыл кошлар килеп чүпләсен. * * * Теләрсәң кемне сүк син яки макта, Берәү берлән дә булма иттифакъта."
"Шактый ук язга галәмәт ушбу үткән мартта бар, Анда салкыннан бүтән юк, марттан азрак артка бар. «Яз якын»ның шатлыгыннан йөзгә чыккан елмаю Инде яшьләрдә түгел, хәстә вә хәлсез картта бар. «Яз җитә, бозлар китә!» – дип бирде инде март хәбәр; Инде яз булганга билге һәр урам, һәр чатта бар. Җитмәгәндер яз диеп тотсаң әгәр күңлеңдә шик, Мин дә бер пальтомны илтәм, әйдә, дуст, ломбардка бар!"
"Көч белән бергә гүзәллекне җыйган диңгез кеби, Ул иде өстен вә кул җитмәс кеше йолдыз кеби. Әүлияларның барын бер-бер китерсәм каршыма, Күрмәмен дип уйлыймын бер якты йөз ул йөз кеби. Көчле, көчсез, ярлы, бай булды һаман да бер аңар; Һәр карашта ул иде чын «керпегеннән гөл тамар». Үтте тормыш пычрагын гәүһәр кеби вөҗдан белән; Аз гына кер кунганын да кай җиреннән кем табар? Ул көрәште һәм явыз эшкә җәза бирде көлеп, Үткен акълы шул көрәшкә пакь көмештән юл булып. Ул көрәште, язда елмайган кояш төсле бәләнд: Карны-бозны ул ничек эртә көлеп һәм нур коеп. Күрмәде гами, табигый, буш куыклар атмагач, Һәм кәмиттә бер батыр да җирдә егълып ятмагач. Бармыни бездә, гомумән, чын кеше кадрен белү?! Без аны кайдан белик, мескин үлеп аңлатмагач?!"
"Мин – кунакчыл бер җыручы, миндә – бар ярлы-гидай, Ханәмә яшьләр килә, һәм сәүдәгәр, бай угълы бай. Ул бәләнд мәрхүм дә килсә, мин сизә торган идем: Күктән иңгән, ханәмә килгән шикелле тулган ай."
"Фәхрелислам Агиевнең шыерын, малай, Кулаткада да севеп укыганнар. Вата, шыннан күреп, Кулаткада бер шаир безнең журналга да нәстәдер бер бәет посылать иткән. Вата: Бәет Их, малай, вафасыз да бу: мiръ! Бак вана: Хусаен дә помер! Әмән безнең күк алаша кебек Ашый, кәбәм, һич туймый бу йир. Нишләсен вет, Азраил килсә, бар кеше үләр, 1 Тимай бай булсаң да – азанчы күмәр. Вет праруклар да, малай, вафат булды, 2 Сахабалар: Али, Усман, Үмәр . ҺӘЗИҺИ КАСЫЙДӘТЕН ФИ МӘДХИ МОСТАФА* Төркиядә бер теләнче сухтә булган Мостафа; Монда кайтып ил казасы, фетнә булган Мостафа. Юп-юаш, муйнын бөгеп йөргән сарыклы бер сарык, – Монда кайткачтын симергән, чучка булган Мостафа. Шат кына, берлек белән торган шәһәрнең халкыны Төрле дошманлык чәчеп, өч-дүрткә бүлгән Мостафа. Әллә кем, чирмеш теле берлән гәзит язган булып, Барча пакь инсанга биш ел этчә өргән Мостафа. Торса да ул бер заманнар баш булып ялган белән, Мисле корчаңгы көчек, читкә сөрелгән Мостафа. Ут белән күктән сөрелгән бер усал шәйтан кеби, Сөрдисәң мәҗлестән, ул дингә сыенган Мостафа. Ач бозаудай тиз генә Коръән ялап та ант итеп, Күп вакыт йозрык, таяклардан котылган Мостафа. Дин дә файда бирмәгәч һәм деньгасы да калмагач, Бай калошына табан һәм үкчә булган Мостафа. Булганы хәлдә надан, тик бер кызылбашлы** ишәк, Тәртәбезгә ат булып, алдап җигелгән Мостафа. Эзләп-эзләп тәртәбездән үз-үзенә мәртәбә, Чын тиешле абзарына инде кергән Мостафа. Хәйләләп монда китергән саф бер Истамбул кызын Шәһвәте угърында хурлыкка төшергән Мостафа. Килсә монда кыз балаларны укытмакка сусап, Ул килер-килмәстә, гыйрзына тукынган Мостафа. Ул шулай хайванлыгының, шәһвәтенең пәрдәсен Бар укыр кызлар юлына каршы корган Мостафа. Ник саныйм гайбен аның соң? Мин түгел бухгалтеры! Ул кабахәтлектә мильярдир танылган Мостафа!"
"Курыкмыймын, селкенми хәтта фәс чугым; Мә, кирәксә, дүртеңә дүрт йозрыгым! 1"
"– Райта, райта, райта, райта, райтарам! Шул көйгә бассаң, указың кайтарам. – Яхшы, рәхмәт, мин басам, сүзсез басам; Яхшы хәтта шатлыгымнан очмасам. – Тимта, тимта, тимта, тимта, тимтатам! Очсана, мин җөббә чабуыңнан тотам. Әйдә, хәзрәт, ач канатың, юлда бул; Мин вәкилмен, син указлы мулла бул. Син яңа булсаң да, хәзрәт, искесең, Син җәдид, ләкин ишансың, изгесең. Ни гаҗәп, бирсә сиңа Тәңре канат, Ярлыга биргән кеби ул җиккән ат. Бу икәү очты Петербурга таба, Каргалар күктә сәламли: «Мәрхабә!..» Очтылар хәзрәт, вәкил – күп очтылар, Тик, тәәссеф, җиргә егълып төштеләр."
"Валлаһи, и валлаһи, и валлаһи, Бәхте барлар кырда җәйли, валлаһи! Ак күмәч берлән ашарлык саф һава; Җир яшел; кошлар да сайрый, валлаһи! Ак болыт, күчмә казакълардай күчеп, Бер кунышлык күкне сайлый, валлаһи! Аз гына бер җил исү берлән, үлән Җирдә уйный кайный-кайный, валлаһи!"
"I Әһле Балкан кечкенә бер эт иде, Төркия күктә очар бөркет иде. Һәр заман торды бу көнче эт өреп, Күктә очкан солтанәт кошны күреп. Өрде, өрде, кошны иткән күк харап, Торды пычрак аузы күкләргә карап. Хөр вә шат, якты фәзада кош оча, Койрыгын болгап җылый эт: эч поша. Эт улый мәшьүм вә тырный үз битен, Бәдбәхет, чәйнәргә хәзер үз итен. Ошбу күренеш башкаланмый күп заман, Төркия хәле гүзәл, этнең яман. Очты бөркет киң һавада хөр вә шат, Кәгъбә шат, милләт вә шат, солтан рәшад... II Әллә кем аткан тирән бер ярдан, Билгеле бер саеде мәльгунәдан, Кош төшә җиргә (бу мәгълүм язмый ук), Кәрлә этнең, көнче этнең аузынук. Шунда да курка һөҗүмгә эт сәфил Читтән әйткәнне көтә: «Өсс!» яки «пиль!» Чөнки шанлы кош чокып алса күзен, Һич берәү әйтмәс, ди, ул «яклау» сүзен. III «Пиль» диде кемдер – җибәрде өстереп, Сугъша маэмай койрыгын селкеп, өреп... Ошбуны «изге, кирәк бер кан» диләр, Сугыша Инҗил белән Коръән диләр, Алдый алмаслар халыкны юк белән, Монда хәзрәтләр сугышмый поп белән!"
"1 Без Бишенче елны бер көнне уяндык таң белән , Эшкә дәгъват итте безне кемдер изге нам белән. Эшкә ябшыр чак җитеп, ямьсез озын төн үткәнен Күз ачып белдек без, үлчәп күктәге Чулпан белән. Булса да ул чакта бездә керсез иман, саф күңел, Күз һаман булды эренле, йөз дә саф һәм пакь түгел. Шул сәбәпле дустны, дошманны дөрест фәркъ итмичә, Күп саташтырдык рәзил шәйтанны чын инсан белән. Аңгы-миңге баш белән дә эшләдек – булсын кабул; 2 Җәбраил ачкай ул эшләргә сигез кат күккә юл . Үтте инде, дустларым, ул үткән эш, ни булса ул; Инде эшлик саф, ачык күзләр белән – чын «Аң» белән. ТОЛУГЫШШӘМСИ МИН МӘГЪРИБИҺА* Чыкса мәгърибтән кояш – шунда заманның ахыры, Бу – китапларда язылган күп галәмәтнең бере. Гыйльмилә хикмәт кояшы тугъды мәгърибтән хазир, Көнчыгыш халкы, белалмыйм, инде нәрсә монтазир?"
"Яшь вакытта яшьнәдем, көчле вакытта күкрәдем; Яшьнәмим дә, күкрәмим дә – утсыз инде күкрәгем! Килде тоткынлык, түбәнләнде уемның куллары; Хөр заман ак кул белән күкләрдә йолдыз чүпләдем. Ак күгәрченне кулымнан алдылар, козгын биреп; Ак кирәк дип, пакь кирәк дип, күпме күз яшь түкмәдем!.. Ул – түгел күңлем эшеннән, тик ялан кулның эше, Кызмагыз бик, чыкса мәйданга басылган чүпләрем."
"Күп «җыланнар» сызгырып читтән карыйлар бәхтемә, Борла-сырла, бәдбәхетләр, үрмәлиләр тәхтемә. Аз кеби баскан бу золмәт тормышым йортын минем, Түзмиләр бит бер генә яктан ачылган яктыма! Үзләре... сүздән түбәннәр, күзләре тездән түбән; Эт кеби һаулап яманым, күз йомалар яхшыма. Дөньядан туйдым, өмидем юк, алар күпсенсә дә; Тик мин үлгәчтән, карагыз, типмәсеннәр нәгъшемә! * Зур җаным сөйми җиһанны, чөнки бар дөнья фәна; Анда тормакка һәвәслек берлә ваклар мөбтәля. Якты йөз берлән алам каршы авырлык, ауруын; Чүпкә дә саймыйм йөрәккә кап-кара кан саулуын. Азмы какканны вә сукканны күтәрдем мин ятим?! Азрак үстерде сыйпап тик маңлаемнан милләтем."
"Мин язам, шунда күрәм: лампам эчендә май кими; Алда кәгазьгә ташыйлар – күңлемә уйлар сыймый. Якты беткәнчә языйм дип, сызгалыйм тиз-тиз генә, Кәгазь өстендә кала тик кәкре-бөкре эз генә. Нокталар да төртмимен, керсә ярар, дип, киртәгә – Мин үзем сызганны бик яхшы таныйм, дип, иртәгә. Күп тә үтмәстән, утым ялт-йолт итә һәм селкенә, «Гөлт!» итеп актык нурын бер күрсәтә, аннан сүнә. Нишлисең? Һәр якта золмәт. Ихтыярсыздан ятам; Мин, ятып, яткан җиремдә төрле уйларга батам. Мин, караңгылык эчендә уйланып яткан көйгә, Нечкәреп күңлем, җылыйм да бер сүз әйтәм лампага: «Ни бәхет! – дим, – иртәгә кич син тагын да янмасаң, 1 Бу ятыштан мин дә мәхшәр җитмичә кузгалмасам!»"
"Бар җегетләр: бик тәкәбберләрчә тоткан позасын, Чөнки дөнья бакчасының күргән ул тик розасын; Күрмәгән ул дөньяның каһрен, усал угрозасын, Күрсә дә, калган «угы», күргән фәкать ул розасын; Күрмәгән язмышның ул зур тукмагын йә розгасын, «Г» калып, күргән фәкать ул розганың да розасын."
"Син үзеңчә изге эш эшлим дигәндә халкыңа, Әллә нинди былчырак баулар салалар гакълыңа: – Бу заман шундый заман, – дип, – бу вакыт мондый вакыт, Син үзеңне дөньяда безнеңчә йөрт, безнеңчә тот. Мин сыялмыйм андый шартлар, фани дөнья вакътына, Башны бөксәм – зур җинаятьтер олугъ җан хакъкына. Ашкынамын мин әбәд бетмәс урынга, мәңгегә, Мәңгелеккә – мәңге рухлы, мәңге нурлы ямьлегә! Анда мин мәңге көләч һәм мәңге яшь булмак телим; Бу кояш сүнсен, җиренә мин кояш булмак телим. Вакътыны йөртер кешеләр ул заман миннән күреп, Файдалансын шунда миннән сәгатен һәркем борып."
"1 Мин хәзер оҗмах түрендә – бер матур хур иркәли; Мин җуанмыймын, җылыймын, син түгелсең, дим, әни! 2 Ай төсендә нурлы гыйльманнар миңа ташлый тәти, Егълыймын, алмыйм аларны, сез түгелсез, дим, әти!"
"Туйса Иблис тормышыннан, яд итә оҗмахларын, – Яд итәм, бизсәм үземнән, мин сабыйлык чакларын. И күңелнең шаулап аккан чишмәдән сафрак чагы! И гомернең нурланып үскән яшел яфрак чагы! Юк гамең бернәрсәдән дә, барча эшләр ал да гөл; Күк тә күк төсле зөбәрҗәт һәм дә баскан җир – ләгыль. Очрамый юлда җиһанның кайгы-хәсрәт, аһына, Тик бирәсең ул вакыт бәйгать табигать шаһына. Һәр чәчәк – сеңлең, апаң; абзаң – үсеп торган агач; Син сабыйдай нечкә аваз берлә сайрый сандугач. Чәчмәгән җир күк – күңелнең һәр гүзәлгә бушлыгы, Тик кояшны һәм табигатьне сөюдән хушлыгы! Бар күңел хәдсез, хисапсыз мәрхәмәт, шәфкать тулы, Санки күңлең – җиргә күктән ингүче рәхмәт юлы. Бер теләнче керсә йортка, син бирәлсәң бер телем, – Әй була җанга хозур! Шатлыктан әйләнми телең. Кич белән кайчак укыйлар, тыңлыйсың төрле китап, Кайсысы көйсез була һәм кайсысы көйле китап. Бер кызык көйле китапның моңлы таушы тирбәтеп, Күз йомылгач, ихтыярсыз йоклыйсың шундук ятып. Йоклыйсың рәхәт кенә; төнлә уянсаң бер заман, Як-ягың тып-тын – әле юк яктылык, таң атмаган. Шул вакыт яшьләр күзеңдә: җан ачып, җан сызланып 1 Егълыйсың, Җан-Зөһрә берлән Җан-Таһирне кызганып ."
"Шаулый-шаулый уйныйбыз без кайчагында картаны, Без отабыз, оттырабыз – «тем»мы шунда, «банка»мы. Кем көлә, кем кычкыра, һичбер өзексез шау да шау; Бу хозурдан онтыла кайчак эчү берлән ашау. Акчалар уйнарга дәртне кузгатадыр шалтырап, Күзне кыздыргыч көмеш, алтын ятадыр ялтырап. Уйнасын шул бәндә – кемнең акчасы бар, вакъты бар; Әйдә оттырсын бәхетсез, отсын әйдә – бәхте бар. Тик нигә китми уеннан акчасы беткән кеше? Акчасы юк, бәс, бу мәҗлестә аның беткән эше. Китмәве җитми әле – ул уйнаганнарны тыя: «Иттем инде тәҗрибә, уйнау начар эш!» – дип куя. * Нәкъ шулайдыр карт кеше дә, бетсә хәле, әлсерәп, Аркасы чыкса вә торса ак сакалы сәлперәп; Ах да ух! дип, көчкә-көчкә өстерәлсә бөкрәеп, Күзләренең дә нуры бетсә вә калса чекрәеп, – Баш бөгәргә өнди башлый инде ул яшьләрне дә, Һәм сөюдән мәнгъ итә башлый кара кашларны да. Бозмасын мәҗлес хозурын акчасы беткән кеше, Измәсен яшьләрне дә күптән яше үткән кеше!"
"Мин әле аурыйм авылда, монда кайттым кыш көне; Ял итә монда агайлар, җәйдә калган эш көне. Сызганып мин дә агайлар берлә ялкаулык итәм; Туйдым инде хәстәлектән, яз көтәм, саулык көтәм. Язганым – кышның буранлы һәм караңгы уйлары, Һәм дә хуш исле ипи, майлы бәрәңге уйлары. И бәрәңге! Син, бәрәңге! Кил, бәрәңге – җан ашым; Син генә тәмләртәсең бар ярлылар, байлар ашын. Күп җәфа күрдең бу җиргә син килеп Амрикадан, Нишлисең, тәкъдир шулайдыр, халкыбыз шул бик надан."
"И бәрәңге! Безгә килдең син ерак Амрикадан*; Мәгърифәт! Син безгә килдең мондарак – Яурупадан. И бәрәңге! Син күрендең әүвәле күрнешкә чит; Шаулады, күргәч сине, барлык мужик: ул дип «җәдид!» Ул бәрәңгене китергән дип бу җиргә дәһриләр Һәм эчендә ул бәрәңгенең, имеш, дип зәһре бар. И бәрәңге, күп әзаларга синең сабрың беләм, Ташлады йолкып мужик халкы төбең-тамрың белән. Ул бәрәңгене ашаучыны ора дип Алласы, Син аталдың ул заман: «кяфер вә шәйтан алмасы!» И бәрәңге! Инде шатлан, кичте баштан ул чагың; Син, җиңеп, иттең мәкян инде мужикның корсагын. Син кикертсәң, ул хәзер: «Әлхәмделилла!» – дип куя; «Күп шөкер, – ди, – бу җимешне бирде Мәүла!» – дип куя. Син, алып үрнәк сабырлы бу бәрәңгедән, гыйлем! Аз гына нурландыра башла мужикларның миен! «ЙОЛДЫЗ»ДАН ДА КУРКА Кайдадыр йөгрә иде кырлар буенча бер куян – Дүрт аяклы һәм канатлы дошманыннан куркудан. Шактый җир киткәч, бераздан тугъры килде бер суга; Калтырый бәбкәм минем – һәр әгъзасы бер куркуда. – Инде нишлим? – дип, куян торганда гакълыннан шашып, Төштеләр ярдан суга барлык бакалар: «шып та шып!» Мескинем күргәч бу хәлне, аз гына артты көче: – Мин куяннан да җиһанда бар икән, дип, куркучы! * Аулыма кайтышта мин бер чит авылга туктадым; Төн иде, кердем дә шунда бер агайда йокладым. Күз йомалмый төн буе төрле исәп, уйлар белән, Иртә торганга агаем, мин дә тордым таң белән. Тиз генә чәйне эчеп, бакмый җиленә, даулына, Юлга чыкмакчы буламын, тиз җитим, дип, аулыма. Мин кичә кич монда чәчкән барча әйберне җыеп, Инде китмәкче булам, тышкы киемнәрне киеп. Шул вакыт күрдем: агай, сумкамны рөхсәтсез ачып, Нәрсәдер шунда сала тиз-тиз генә, миннән качып. – Нишлисең, абзый? – дидем. Шунда агаем аптырый; Куркынып киткән төсе, куллар да дер-дер калтырый. – Мин, – ди, – салдым сумкаңа, йортымда калган, – ди, – «гәҗит», Мин түгел, – ди, – абзарауный һәм түгелмен, – ди, – җәдид. Алмадым мин ул гәзитне, калганын да бик беләм, 1 Бу бака, хәтта ки, «Йолдыз» дан да курка дип көләм!"
"Тик кенә торганда капланды томанга бар һава; Кар оча, кар себрелә, кар котрына һәм кар ява. Кар бәрә йөзгә рәхимсез, күз ачып булмый карап; Һәр кара нәрсә – бүре һәм һәр маяк булды карак. Карны җиңгән күк, төшә җиргә тонык ай яктысы; Ай да куркынган шикелле: бер сары, бер ак төсе. Көн буе яткан иде, үлгән җылан күк, юл тыныч; Чыкты соң кайдан адаштыргыч буран – бу куркыныч? 1 Әллә ычкынганмы баудан Каф тау арты җеннәре? Йә тишелгәнме Ходайның бихисап зур мендәре? Кар булып җирдә очамы ушбу мендәр җоннары? Йөгрешеп җон аулый мәллә Каф тау арты җеннәре? Сукранам мин, кар арасыннан карый да ай көлә, Мин фәкыйрь михнәттә – гүя чарлагыннан бай көлә!"
"Кар-томаннан көтмәгәндә килде чыкты Шүрәлем. Дәшмимен. Тып-тын торам. Нишләр икән, дим, күрәлем. Иң элек төртте озын бармакларны ул бүркемә; Бармагы үтми аның, күрде, башымның күркенә. Сузды шуннан соң кулын, биттән минем эзләп кытык; Кайда ул көлмәк, кытыкланмак миңа – йөзләр чытык. Муйныма сузды, кытыклармын дип, ул тырнакларын; Мин шарыф берлән аны куйган идем чорнап калын. Белде капшап соңра инде арканың да ул хәлен; Җәйге күк күлмәк түгел шул: үтми бармак – тун калын. Бик кирәкле эш кеби күкрәкләремне капшады: Ул кытык эзләп маташты; булмагачтын – ташлады. Мин бөтенләй бер кәбестә: бар кием ун кат минем, Бу киемнәр йөклеген икърар итәрлек ат минем. Ул, алып кулларны күкрәктән, минем билдән тота; Һич тә бер шәйтан чишалмаслык минем билдә пута. Ул, табан астын кытыклыйм дип, аякка кул ата; Бармагын сизми аның, әлбәттә, җансыз ул ката. – Әмма бәйләнчек тә син урманда, кырда, Шүрәле! Йөрмә монда булмаганга, бар, эшеңне күр әле! Син түгел, тәнгә тиялми китте инде күп суык, Төлке эчле тун җибәрде күп суыкларны куып. Кертмәгәч тәнгә, суык абзаң миңа дошман әле, Миннән үч алмак өчен эшкә буран кушкан әле. Шул сүземнән соң томанга батты, гаиб булды ул, «Чи-и-и!» итеп бер әллә кайда, бик еракта көлде ул. Ул көлә, һәм көлке эзләүдә үтә кич, иртәсе; Кем кыеп әйтсен аңар сүз, ул – табигать иркәсе!"
"Көлке булса кайвакыт шигъриятемнең кыйссасы, Анда бар бер җанлы хәсрәт, канлы ләгънәт хыйссасы. Уйлый торгач, мин үземнең җан ачымнан да көләм, Чөнки инде кайгыралмыйм, кайгырып арган булам. Хәсрәтем – әллә минем нурлы кабыклы бер җылан? Куркынырда җылмаялар, ни бәхетледер җылан! Юк, түгел, һәр хәлдә дә хәсрәт язу рәүшем шулай, – Нәрсәгә шиблит киясең? – Мин димен: кәүшем шулай!"
"Бик югартын күз салырга башладык әхлакка без, Кер күңелдә күплегеннән бармыйбыз ак якка без. Тик хәзер, йөз сумны урлап килгүче угъры кеби, Күз салабыз чын сүз әйтердән элек як-якка без. Бер сүз әйтергә саранлансак гакыллы ярлыга, Гөл кеби сүзләр чәчәбез акчалы ахмакка без."
"(Сюжет русчадан) Җиһанның эссесен, салкын, бозын күрдем, карын күрдем; Ниләр күрсә бөтен үксез – барын күрдем, барын күрдем. Хәзер шатлык, уен-көлке телим инде җитәрлек күп; Сабый чакта гариб башым җәфа чикте, җитәр, бик күп. Сөрәм, котрып, тәмам тилреп, фани дөнья сафасын мин; Кире алсын явыз тәкъдир үзе салган хафасын, дим. Теләп шөһрәт вә хөрмәт, күккә бер чаклар очу күрдем, Һава юктан көчем беткәч, тагын җиргә төшү күрдем. Аяклымын, канатлымын – чабыш күрдем, менү күрдем, Сөбатлымын, хәятлымын: үземдә бер голү күрдем. Шаярма, дошманым, пешкән, җитешкән пәһлеван берлән; Монафикъ! Яхшы саклан! Аударым бер көн ояң берлән!"
"Каз канатлары ак булыр, Ир канатлары ат булыр. Сабыйларның канатланыр вакъты Мәктәпләрдә укыр чак булыр. НИ КИРӘК ТАГЫ? (Экспромтъ) Алкаларың якты брилиант ич, – Җанкисәгем, ни кирәк тагы? Һәрнәрсәдән миңа син кыйбат ич! – Җанкисәгем, ни кирәк тагы? Син теләк ич миңа, син салат ич, – Җанкисәгем, ни кирәк тагы? Син хәят ич миңа, син мәмат ич, – Җаным, бәгърем, ни кирәк тагы?"
"1 Хәзрәти Пушкин авылда язды үз «Евгение»н , Мин исә җырлыйм фәкать монда бәрәңгенең көен. Шунда да күрмим үземне һич тә Пушкиннән түбән; Тугъры күз салсаң эшенә – ул үзе миннән түбән: Бервакыт онтыр җиһан Пушкинне һәм «Евгениен», Яүме мәхшәрсез онытмаслар бәрәңгемне минем. Язганың булса бәкалы, ул бәкага тартала*; Мин дә булдым һич тә онтылмас кеше шул аркада."
"(Кыйтга) Күп сөйләндем. Яхшы инде, мөнәкъкыйдләр сүкмәсә, Берсе барлык язганымны читкә себреп түкмәсә. Ул кавемнән булмыйдыр тәхрирчедән һичкем тыныч, Берсе бар, дустым минем, һәрбер сүзе үткен кылыч: Җил тегермәнен күрә дә: «Аһ, суы юк!» – дип куя. Су тегермәнен күрә дә: «Пар, буы юк!» – дип куя. Ул тота ат койрыгын да: «Бу – озын сач!» – дип куя. «Тик нигә башта түгел, тәнкыйтькә мохтаҗ!» – дип куя. Ул сукачыны күрә дә: «Җир боза бит!» – дип куя, «Шундый зур эшкә каләм әһле түзә бит!» – дип куя. Ул күрә куй койрыгын да: «Нинди шешкән!» – дип куя, «Рус табибкә бу татарлар нинди дошман!» – дип куя."
"Булса ялган, тик кәгазьләрдән ясалган бер чәчәк, – Билгеле, үз өстенә яңгыр явардан куркачак. Чөнки яңгырда җебеп беткәч вә киткәч төсләре, Һичберәүнең чәчәккә инде китмәс исләре. Куркъмый яңгырдан, әгәр булса табигый, чын чәчәк, Чөнки ул яхшы белә: яңгыр аны яхшыртачак. Ушбуның күк, куркыталмый чын талантны интикад: Ник үзенә игътимады һәм сүзенә – игътикад. Тик китә кайчакта кәйфең, хакимең булса ишәк, Бер татарга ят, мәхәббәтсез күсәк һәм килмешәк!"
"Мин: «Мәхәббәтсез», – дидем, ләкин мәхәббәт төрлечә: Йолдыз ул күктән атылган җиргә, Генрих Гейнечә. Тугъры килгән урны чүплеккә, тиреслеккә аның: Каплап алган төрле шакшы, төрле пислек һәр ягын. Шунда кыткылдый әтәч, мыркылдый шунда дуңгызы; Шундый хурлыкта, хәкарәттә мәхәббәт йолдызы. Йоклый йолдыз шул түбәнлектә, озын төшләр күреп, Һәр төшенә бакчалар, гөлләр, гүзәл исләр кереп."
"1 Кай заманда, кайсы телдә булса да мәзкүр Казан, Искә керми калмый һич тә шундагы бер күл – Кабан. Бу шәһәрне һәм бу күлне җырлыйдыр милләт теле Бик яратып, әллә инде иске шөһрәт аркылы. Ул шәһәр – гади шәһәр, алтын-көмеш, гәүһәр түгел; 1 Күл дә тик бер күл генә, әлбәттә, ул кәүсәр түгел. Нечкәләп баксаң, бу күлнең бар бугай шигърияте, Бар кеби милләт хыялында аның сиррияте. 2 Бервакытлар мин, сузып анда Кисекбашның җебен , Бер төшеп мендем – бөтенләй тикшереп бактым төбен. Чыкканым юк тик әле никтер бу күлнең артына, – Әллә мин ялкауланаммы? Әллә күңлем тартына? Тик сөйли күргән кеше анда гараибләр күбен, Тәңре кылган, ди, гаҗәп бу күлнең артын һәм төбен. 2 Бар, имеш, ди, ул күл артында убырның карчыгы, Йортлы-җирле, ди, үзе; акча тулы, ди, янчыгы. Ул күл артында адашса кичкә калган кыз бала, Ихтыярсыз, ди, әбинең йортына ул күз сала. Ул әбинең балкыган тышка уты бик якты, ди; Һәм ул ут чиксез матур: күкле, кызыллы, аклы, ди. Кич белән карчыкка шундый күп адашкан кыз кереп, Чыкмыйлар, ди, юк булалар, ди, тәмам боз күк эреп. Бер-ике кичне тарыйлар, ди, алар карчык сачын Һәм кашыйлар, ди, уалар, ди, аягын, аркасын. Чәч тарарга бер печәнлектән алынган тырма, ди, Аркасын массаж өчен бер ат җигелгән арба, ди. Ул ята, ди; шунда гармун уйный, ди, гармунчылар; Ул кырын салган кәпәчләр уйный, ди, бик моң, чибәр. Гайфи абзый! Кайда күрдең? Син аларны мактадың: Күрмисең тиз уйнаса хәтта, дидең, бармакларын! 3 Баш таралгач, башлый, ди, ул инде, мәлгунь касдына: Хәбситә, ди, барча кызларны идәннең астына. Ул ябып мәзлумаләрне мисле былбыл һәм тавык, Ташлый, ди, кызлар симерсеннәр дип, анда чикләвек. Шунда ул, кызлар симергәч, ул яга, ди, бер кичен Бар тәмугдан, бар җәһәннәмнән дә киң һәм зур мичен. Шул вакыт бер кыз ала, ди, ул чәченнән өстерәп, Бер кулында, ди, аның дөнья кадәрле зур көрәк. Әйтә, ди, ул: «Бу көрәккә син утыр, куштан кызым!» Ташлый, ди, мичкә, утыргач, бер дә чытмастан йөзен. Ул өй алдында хисапсыз, ди, имеш, кыз түшкәсе, Мөслимә, ди, барчасы, юк бер генә Катюшкәсе. Бер чөйдә торса Рабига, Гайшә, Мәрьям түшкәсе, Шунда, ди, бергүк эленгән дуңгызы һәм чучкасы. Шунда кыткылдый әтәч, мыркылдый шунда дуңгызы Шундый хурлыкта, хәкарәттә мәхәббәт йолдызы."
"И Казан шәһре, торасың тауда зур шәмдәл кеби, Мәсҗедең, чиркәүләрең, һәр часларың шәмнәр кеби. Син, үзеңне чорнаган һәрбер өязгә нур чәчеп, Бик мәһабәтле торасың, барчага юл күрсәтеп. Нур ала синнән бөтен як: Чистапул, Спас, Тәтеш Һәм Чабаксарга, Мамадышларга Чар, Малмыж катыш. Бер борыл да, и Казан, син бу Казан артын кара: Нур чәчәсең бар өязгә, үз өязең кап-кара. «Үз төбенә төшми, ди, шәм-лампының һичбер нуры», – Шул мәкаль монда дөрест шул, ах, аны җен оргыры!"
"Дикъкатә лаек хәзерге көн татарның яшьләре: Аңламак, белмәк, тәрәкъкый, мәгърифәт, хикмәт белән Әйләнеп һәм нурланып тормакта һәрдәм башлары. Мондый күрнеш сөйнеченнән инде мин алдан беләм: Тик болар безгә кирәк диңгез төбе гауваслары. Өсттә бу ямьсез болыт баштан китәр, яңгыр явар, Җиргә рәхмәт күк төшәр яшьләрнең изге касдлары. Шаулап аккан су булыр тау башлары, тау астлары. Күк булып күкрәр һавада хөр яшәү даулашлары, Ялтырар изге көрәшнең хәнҗәре, алмаслары. Йөрмәсен бәгъре өзек милләт киеп кашсыз йөзек, – Без аның бик зур фәхерле, чын брилиант кашлары!"
"Дин хәзер – иске, аварга торгучы чергән дивар, Аз гына, уйнап кына бармак белән төртсәң – авар. Билгеле, һәрбер агачлар да корырга башлыйлар, Былбыл урнына оя тоткач башында каргалар! * Ник агай мәсҗед эчендә юкка ирнен селкетә? – «Пыш-пыш»ыннан күршесе белсә укый дип, шул җитә. «Кем ятар да, кем торыр?» – дип йөртә ул тонган күзен, – Бер тыныш та белми бит күңленнән ул Коръән сүзен! Син киләсең бит, агай, тик монда килгәнгә атаң? Ул да син килгәнгә килгән – тышта калдырган катаң! * Әйтче, зинһар, нишлисең мәсҗедтә соң син, сәүдәгәр? Сау торамсың, бу арада бик кызумы сәүдәләр? Соң ничек үтте базарлар, һәм тире күп кердеме? Бу намазыңны әле соң хаҗи абзаң күрдеме? Күрсә, ул мактар сине, «Һәйбәт кеше Әхмәт», – диер; «Тәүфигындә, истикамәттә, менә рәхмәт!» – диер. * Пурки! пурки! нәрсәгә мәсҗетдә син тыңкышланып Сайрыйсың, Коръән ватасың, тук сыер күк мышнанып? Җомгадан соң кемдә аш барны сизә ак тешләрең? Соң теге көнге хәмелдән күп «хосул»мы эшләдең?"
"(Русчадан) Былчыракта яңгыр артыннан балалар йөгрешә, Кычкыралар: «Җиргә, – дип, – алтын төшә! алтын төшә!» – Шауламагыз, и балалар! Без җыярбыз барчасын, Тиз ул алтыннарны амбарга төярбез барчасын. Тик җыярбыз юл буе шыгрым тулы йөкләр көе, Бар келәтләр туп-тулы хуш исле орлыклар көе!"
"Җилбер-җилбер йөрмәс идем, Җил тавышын сизмәсәм; Өзлеп такмак әйтмәс идем, Үз халкымны сөймәсәм. Кәйфе бик киткән урыс әйтсә әгәр: «Ыжжжид!» – дисә, Кәйфе бик киткән үрәтник: «Ах, ты, пес мужжжжжик!» – дисә, Кәйфе киткән ихтилалчы: «Ах, ты, чорт, шшшшпик!» – дисә, Һәм авыр штыклы солдат: «Их, тяжел шшштык!» – дисә, Һәм дә бер исрек кеше: «Без бик кичә эччччччтек!» – дисә, Һәм табадагы коймаклар: «Инде без пешшшштек! » – дисә, – Ушбу сызгыргыч тавышларны берәү аулап җыйса, – Барчасыннан көчлерәк бер җил нидер даулап исә. * Җил – табигатьнең теледер; кайвакыт ул, тотлыгып, Өч хәрефне яхшы әйтми, – бәс, буран китте чччыгып!"
"Казенный булса да, зур урманы, чыршы, нараты бар; Казенный булса да гәрчә, эчим дисә – аракы бар. Җитәр төсле түгелдер, ничек хәмдитсә Алланы: Хисапсыз әйләгән ихсан иманны һәм имананы."
"(Майковтан) Бар иде әүвәл заман бер Бай кеше, Күп ашап тулган, биек таудай, эче. Бер заман аулак урамнан барса Бай, Әллә ни чыр-чыррр килә, – Чыпчык бугай. Чыпчык ул, Чыпчык! Менә очты хәзер, Ул очып Бай өстенүк төште хәзер. Ул чырылдап кунды Байның бүркенә, Чын-чын илтердән генә баш күркенә. Кошчыгым чиксез кыю, чыррр-чыррр килә, «Нинди куркъмас кош!» – ди, абзый селкенә. Абзыйның һәрбер көрәктән зур кулы, Тотты Чыпчыкны, сузып кулы, берьюлы. Шул вакыт Чыпчык сөйләргә башлады, Сүз сөйли, чыр-чыррр итүне ташлады. Инде Чыпчыкта хәзер Адәм теле, 1 Хам белән Яфәс, тагын да Сам теле . Абзыйга ул ушбу сүзләрне сөйли (Кош, ирексез, дикъкатен Байның били): «Мин сиңа, абзый, булырмын файдалы, Сәүдәгәргә андый файда кайдәле?! Тик мине, абзый, син ит әүвәл азат, Шуннары байрак булырсың һәм дә шат. Син азат иткәч башымны, чөнки мин Файдасы күп өч дөрест сүзне сөйлим. Өч дөрест сүз ул сиңа бик файдалы, Сәүдәгәргә андый файда кайдәле?!» «Яхшы, яхшы, тиз булырсың син азат, Эш алай булгачтын, итмәм мин азап». Чыпчык әйтә: «Өч дөрест сүз шул була: Үткән эш кайтмый, үкен син, үл, җыла. Һичвакыт алма көчең җитмәслек эш, Хәл җитәрлек, булдырырдайга тырыш. Бик ышанма һәр сөйләнгән сүзгә дә, Күп таянмас бул үзеңнән үзгәгә». Тыңлагач, Бай әйтә: «Моннан файда юк, Андый буш сүз кемдә юк һәм кайда юк. Сүзләрең тормый синең тыңлауга да, Йөрми торган акча нәрсә сәүдәдә!» Ушбу сүздән кош бераз хәсрәтләнә, Бай учыннан башлый ул сүзгә янә: «Үткән эш кайтмый, дигән сүзнең, җылап», Мәгънәсен әйтим, колак сал яхшылап: Бер кабып куйсаң биш, ун, йөз мең белән, Син җылап чыкма җә эчмә төн белән. «Алма көч җитмәслек эш»тән шул морад: Кермә Мәскәүгә, «бирә» дип, син ерак. Хирсы берлән тәңкә артыннан куып, Азмы калганнар тиен кулдан шуып. «Төрле сүзләргә ышанмаска» кушам, Чөнки һәркем үз уенча зур ишан. Дәгъвасы: мин күп беләм, алдан беләм; Эчләре тулган хата, ялган белән. Кемдер әйткән: «Күктәге торна өчен, Күп очырганнар кулында бар кошын». «Сүзләрең иске. Шулай да бул азат, Бар, югал күздән, сине итмим газап!» Тукталыштан абзый шул чакта туеп, Китте юлдан, кулларын артка куеп. Тиз-тиз атлый күпкә Бай өстендә эш, Тик оча, калмый аның өстендә кош. Абзыйның ул җә колагыннан үтә, Ул ягыннан җә бу ягыннан үтә. Абзыйның бәрлеп китә дә борнына, Шунда булган бер якын йортка куна. Абзый әйтә: «Мин азат иттем сине; Нәрсә бу? Мыскыл итәмсең син мине?» «Синдиләрне, ап-ачык, шәрран яра, Һич зарар юк күпме кылсаң мәсхәрә. Эзләмим читтән мисал мин, син менә, Бәрфараз, булса бик аз фәһмең генә, Булмага мөмкин идең бит бай кеше, Сәүдәгәрләрнең күгендә ай кеше. Әмма вакътың үтте тыңлап әкиятем, Тыңлаганга, билгеле, күп «рәхмәтем». Син мине тоттың. Беләмсең, шул чагын Тиз генә ярсаң иде син корсагым, Күрер идең зур асыл таш ятканын, Мәңге байтырга кәфил шул тапканың. Бер дә ялгансыз, күкәйдән зур таш ул, Дөньяда юк, булса да тик бер таш ул! Син үләр чакта бу байлыкка батып, Тик гакыл юктан карап калдың катып». Мондый сүздән абзыйның үзгәрде төс, Ул песи күк булды әйтелгән «прес!» Алга, артка атлый алмый ул кыеп, Һәм баса никтер аяклар да кыек. Аптырый, ботка суга, «ах» дип куя, «Ах, җүләр мин, ах, мин ахмак!» дип куя. Шунда да уйлап таба бер хәйләне, – Хәйләле дөнья, диләр, бит файдалы. «Ләктереп» булмас микән дип бер тагын, Бай чәчәргә башлый юк сүз борчагын. Ул килә кошка таба җылшып кына, Алдалап тотмаммы дип, тыршып кына. Йөртә, урнында тоталмый күзләрен Һәм үзенчә башлый хәйлә сүзләрен: «И кошым, син мескнем, син Чыпчыгым, Мин сөйлим, тыңла сүземнең чып-чынын. Мин карыйм һәм дә күрәм: кош халкы сез, Валлаһи, дим, мин сиңайтим, жалкы сез... Йорт-нигезсез, анда оч һәм монда оч, Шәпмени, җә, бу чегәннәрчә тормыш? Җәй көнендә – анда яхшы, ичмасам; Куркыныч бит кышны сезчә кышласаң. Ул кара көзнең кыраулы кырлары! Чиркәнеч һәм вак, суык яңгырлары! Кыш тагын да: кар, яман салкын буран! Очмыйлар кошлар өшүдән куркудан. Әмма йортларда минем соң улмыни?! Анда бар: ни нәрсәне күңлең тели. Мич ягабыз, булса салкын, эсситеп, Җәй көнеме дип торырсың, ис китеп. Һич исәп юк, бездә бик мул аш та су, Һәр заман күрнеп тора артып ташу. Син очып йөргәнче, кошчык, пррр да пррр! Ташла иске тормышыңны – бездә тор». Билгеле, кош алдавын Байның белә, Абзыйдан ул кяһкаһә берлән көлә: «Абзый! Абзый! Булмаган син, пешмәгән, Корсагың үскән, ә гакълың үсмәгән. Дәгъвалыйсың, сүзгә шәп тә телгә шәп; Эш гакылга килсә, нәкъ син бер ишәк. «Үткән эш кайтмый» дигәнне аңладың, Син мине тоттың да саклый алмадың. Син җылыйсың, һәм дә күңлең кайгыра, «Үткән эш кайтмый, үкен син, үл, җыла!» Һәрвакыт чиксез пошар инде эчең, Хәсрәтеңнән, бәлки, ташларсың эшең. Һәм хәзер «алма көчең җитмәслек эш»: Мин тотылмыйм – хәйләлә син һәм җылыш. Сездиләргә сезчә: «Чыпчык баш», – диләр, Әмма бездә сездән артык баш, миләр. Мин: «Ышанма төрле юк-барга», – дидем, Син минем юк әкиятемгә баш идең. Син, түгел адәм, ышандың кошка да, Инде ләкмәм җәйгә дә һәм кышка да... Аңладыңмы? Өч хәкыйкать шул иде, Һәр өче мәкъбуль иде, мәгъкуль иде. Соң, җүләр, азрак кына уйлап кара: Ул минем эчтә асыл ташлар кая! Җитмәсә, ул таш күкәйдән зур тагын, Ул сыярлыкмы минем соң корсагым? Син үзең учлап тотып тордың мине, Иң-буемны үлчәдең, күрдең мине: Бер күкәй хәтле бөтен гәүдәм дә юк, Бәс, синең хәтле җүләр адәм дә юк!» Сүкте Чыпчыкны, төкерде җиргә Бай, Көлкегә калганга хурланды бугай. Бай бу эшне әйтмәде һичкемгә дә, Ачмады серне хатынга, иргә дә. Булган эшне чәчми йөрде ул һаман, Торды яшьреп нәкъ егерме ел тәмам. Тик фәкать бер көнне «башка ис тигәч», Азрак эчкәч, башка киткәчтән «пирәш», – Кемгәдер ул иске серне итте фаш, Бәлки, шагыйрь шуннан иткән икътибас."
"I Төркия бетә Дип һәркем көтә, – Балканнар эше Гел алга китә. Тик шул Әдернә Алынмый менә. Яния, Шкудра Тиде теңкәмә. Чыталҗа яман, Аузы тулган кан, Туплар дисеңме, Зурлар дөньядан. Ай-һай, Чыталҗа, Син майлы калҗа; Сине йотмыйча, Истамбул кайда? II Сүзләр куештык, Дүртәү сугыштык; Зур кошлар төсле, Лондонга очтык. Монда төрекләр – Ямьсез терекләр – Авызларыннан Чәчәләр утлар! «Сез кемсез, – диләр, – Без төркез», – диләр; Җиңелдек дип һич Өмет өзмиләр; Диләр: «Госманлы Өч истихкямны Кулда тотканда, Туктатмас канны. Артык шаулыйсыз, Бик күп даулыйсыз. Нигә тарихтан Гыйбрәт алмыйсыз? Руслар да җиңде, Якынгук килде; Аңар нәмсәләр Күпме җир бирде? Курыкма, нәмсәләр – Безнең кемсәләр, Вильһелем лаек, Калиф дисәләр. Безгә бар да бер, Итсәгез сабыр, Чыталҗада да Сезгә бар кабер!» 1913"
"Һәрбер имам бездә койрык булган чакта, Койрык сүзе безгә бойрык булган чакта, 1 – Фәлән сәләф фәлән әйткән, фәлән бул, – дип , Җаһил мулла әмер бойрып торган чакта, – Чыкты, ахры, бездән дә бер бөтен кеше, Яхшы аңлап, тәкъдир итү читен кеше; Татарда да гыйрфан уты кабынганны Күрсәтергә күтәрелгән төтен кеше. Кирәк булса, әйтеп бирәм: ул шәп хәзрәт, Тулган ай күк балкып чыккан Шиһаб хәзрәт, Мәгарифкә әүвәл башлап адым салган, Милләт өчен бәһа җитмәс кыйбат хәзрәт. Ул итсә дә хәдис, аятьне күп нәкыль, 2 Булып бетми аның гакълы нәкыльгә кол ; Инсан дигән шәрәфле бер мәхлукта* ул Бар дип белә хаким гакыл вә хөр гакыл. 3 Дәлил итә «Тәзәккәрү!» аятьләрен , Раушан итә шул аятьнең һәр якларын; «Тәфәккәрү!» аятьләрен таяк итә Тик белгүче муллаларга тамакларын. Аңлангачтын Коръәндәге бик күп серләр, Үз-үзендән агаралар дини керләр; Бу эшләргә Шиһаб хәзрәт сәбәп диеп, Даһи кулын үбә башлый күп мөнкирләр. – Кемнән алдык дин фикрендә истикълялне? Кем ташытты ушбу бәхет, бу икъбальне? Ничек өздек «уйлауда да» коллык җебен? – «Хәзрәт»тән ул безгә мирас булып калды. Чыкты, әлбәт, бу даһигә сәфил дошман; Чыккан дошман мәгълүб булып чыкты эштән. Олугълыкта, өстенлектә Шиһаб хәзрәт Этләр буе җиталмаслык җиргә кичкән. 4 Бер җан белән тиздән милләт итә бәйрәм , Шәрәфәтләп, туган көнне бу мөхтәрәм; Җисме үлек, исме терек бу хәзрәтне Мәхшәргәчә телләр сөйләр, язар каләм!"
"(Русчадан мокътәбәс) Гафу әйлә, кичер мине, Ходам җаным, Бик еш була кәҗәләнеп җылауларым; Кайсы чакта артык шаян булып китеп, Берчак юктан гына ямансылауларым. Кичрелсәче, Тәңрем, бәгърем әти, әни, Дәү әнием, апайларым, бабай, әби; Хозурыңда гәүһәр яшем түгеп телим, Кабул әйлә, Тәңрем, әле мин бик «нәни». Йокымда да күрсәтмәгел яман төшләр (Аннан куркып уянгалыйм һаман кичләр); Иртә белән мин торганда, матур булып, Гөрләп торсын шытыр-шытыр янган мичләр. Һәм бер эшне әнкәемнең иснә төшер, Дисен аңар бер фәрештәң: «Коймак пешер!» Иртә белән коймак ашап чәй эчкәчтән, Тәңрем, сиңа кыйлырмын мин меңләп шөкер. Иртәгә көн матур булсын һәм бик аяз, Бакчабызда төрле кошлар бирсен аваз; Шаян энем курчакларга тимәсен лә! – Бигрәк монсын изге ләүхелмәхфузга яз!"
"1 Рус мәүлүде үтеп китте, көннәр суык, Колакларда, борыннарда өрлә куык; Җылы мичсез кибетләрдә сатучылар Малын сата, бии-бии кулын уып. Байлар кигән тиен толып, төлке толып, 1 Үз фикренчә, Печән базар күрке булып; Куллар сузу, ялангачлык, ертык җилән Күрнә аңар кызык булып, көлке булып. Хулиганнар груһлана казенкага, Суык чөнки – сызлый арка һәм җилкә дә; Ушбу халык, кабак ничек ачылгач та, Бик нык суга гөнаһы юк бутылкага, – Диеп аңар: «Эчеңдәге суың чыгар, Аның белән безне җылыт, безне сугар; Эчтән безгә бишмәт киерт, чикмән киерт, Көчле хәмер! Синең кулда зур ихтыяр». Шәкерт белән школьниклар тиз-тиз атлый, Йөгрә алар, колакларын саклый-саклый; Дошман шәкерт, школьниклар арасында Бу хәл – суык мәҗбүр иткән иттифак, ди. 2 Юлга чыксаң – җилләр каршы, туры була, Буран чыкса – адаштыргыч юлы була; Кинәт кенә җиккән атың туктап кала, Җаның курка: карак очрый, бүре була. – Монда кара, явыз, усал, мәлгунь бүре! Тамагыңа күсәк белән лом кергере; Мужикларның тырма теше кеби тешең «Мәгыйшәтче» мие мислендә чергере! Нигә соң син мескин мәҗбүр мужикларны Талавыңда беләлмисең хәд-чикләрне? Мужик әллә сиңа азык булып туып, Җирән атын сиңа булсын дип җиккәнме?! 3 3 Суык инде; Кабан күле чынлап катты: Юргаларга башлар инде байлар аты; Көн юргала, төн юргала, тик юргала, – 4 Узалмассың «акыллы баш» Ишморатны . Әүкатлене тешли алмый салкын, суык, 5 Черек күлдә , берсен-берсе куып-куып, Җегет белән кызлар йөри шаркылдашып, Боз өстендә тимераяк берлән шуып. 4 Никтер кичә озак йөрдем урамда мин, Гаҗиз булдым эчем-тышым туңганга мин; Җылныр өчен берәү белән сугъшыйм, димен, Юлда торып, кеше сайлыйм сугарга мин. Күрдем шунда: берәү бара таза гына, Өсте-башы чибәр генә, яңа гына; Читкә генә карап барган чагы иде, Мин «чалт!» итеп менеп төштем яңагына. Сиздем шунда: тәнем җылнып китте, кызып, Дөп! дөп! итә мине сыйлап төшкән йозрык; Явыз тагын артык җылтып куймасын дип, Без бәндәңез бик тиз генә торып «сыздык». Читкә киткәч, гайрәтләнәм мин абзыйга: «Тукта әле, бирермен, дим, мин аузыңа!» Тагы килеп абзам берне бирмәсен дип, Атлыйм үзем артка һаман аз-аз гына. 5 Рус кардәшләр бигрәк каты кыйлды бәйрәм, Бик күп семья башы эчеп улды әрәм; Былтыр, хәер, безнең кайсы бәйрәмдәдер, Татарлар да үлде эчеп берән-сәрән. Эчә халык суык дип тә, бәйрәм дип тә, Эчә халык хәләл дип тә, хәрам дип тә; «Кытайский әфлисуннар яшьнектә», – дип, «Эчми үткән яшьлек гомре әрәм», – дип тә. Халык җыруы: Кытайский әфлисун Килә, диләр, яшьнектә; Картайгачдин үкенерсең, Типтереп кал яшьлектә!"
"Көн туа. Һәр көнне хикмәт, мәгънәдән буш эш күрәм; Күз йомалмыйм төн буе, йомсам – коточкыч төш күрәм. Юк янымда чын кеше, булганда да – мин чит күрәм; Белмәдем капшап, фәкать һәр йөздә кәгазь бит күрәм. Бетте иман, мәрхәмәт, шәфкать, мәхәббәткә тәмам; Бәйле корбанлык кеби, алда кызыл кан, ит күрәм. Бар хәятым салкыныннан туңды җан, катты күңел; Һәр ягында бар җиһанның зәмһәрирдән чик күрәм. Кышта очкан күбәләк төсле гүзәл кызлар миңа; «Ник йөриләр?» – дим, кирәксез бер чуарлык дип күрәм. Җиргә нык басмыйм – аяк астымда йомшаклык күрәм; И үлем! Мин синдә бер хәсрәт вә бер шатлык күрәм. Акмый тышка мәгънәләр – кипкән күңелнең чишмәсе; Калган урнында һәлакәт чокры, баткаклык күрәм. Юк нәҗат, фикрем чөерсәм дә үземнән үзгәгә; Козгын – ислам гәүдәсендә, кәгъбәсендә пот күрәм. Тик болай бер аурумынмы? Әллә Обломовтамы*? Көн саен йөз сулса сулсын, җанда ник кытлык күрәм?! Ауру җанның бишмәте-тәнне дәваның төрлесе Берлә һәр көнне ямыйм, иртән тагын ертык күрәм. Бар иде ялгыз калып, җырлап юанган чакларым, Ярты җырда инде күкрәкне тотам да йөткерәм!"
"(Кечкенә ядкяр) Әллә кем Әнвәр?! Әллә җен Әнвәр? Әллә фәрештә? Әллә пәйгамбәр? Әллә мең җаны, Таумы – вөҗданы? Дөньядан гали Фикре – изганы. Күңлемдә булган Аңар хөсне зан Инде, һичшиксез, Чикләрдән узган. Тагы бер Гайса 1 Дарга асылса , Рәфгъ итәр төсле, Әнвәр бәк булса. Табынмый потка, Ибраһим утка 2 Атылган , минчә, Әнвәр бәк юкка. 3 Өхед дошманы Рәсүлулланы Таш берлән орды – Акты теш каны. Шунда пәйгамбәр Янында Әнвәр Булса, шатланмас Иде мөнкәрләр. Шиксез, Бәдердә Шатлык хәрбендә Әнвәр бәк рухы Булгандыр бергә. Әнвәр шундый нам – Ул җанлы Ислам, Госманлы түгел, Ул үзе Госман."
"Күз карашыңда синең дөнья күренде мәңге төн; Киттең эзләп син, аны яктыртмага, идеал утын. Гайрәт иттең, армый-талмый йөрдең ушбу юлда син, Чын сөбатлә алга бардың, бакмый уңга-сулга син. Мин әле хәйран һаман да, белмәдем ни булганын; Нәрсәгә артка карыйсың, утка калгач бер адым? Ялтырау күрдеңме артта? Ут түгел ул – алтын ул; Юк мөкаддәс нур да анда, юк җылылык – салкын ул. Изге юлны һәрвакыт алдап шулай кыскарта ул, Син сатылмассыңмы дип, фикрең үзенә тарта ул. Артка бакма, даһием, идеал һаман да алда ул; Алга барганнарга тик табыла табылса – Алла ул!"
"Зур бәхет инсанга – һәр көн, һәр сәгатьтә яхшыру; Яхшыру юк, булса анда «Яхшы мин!» дип лаф ору."
"1 Кардан ак, сөттән дә аграк, актан ак Падишаһ ачты «Мөнафис» нам канат. Җыйла халкы шул канатның астына, Тулды өч йөз ел Романов нәсленә. 2 Һәр күренгәндә шимальдән ак болыт, Без көтеп тордык өмидләр, шат булып, – Дип аны: ул падишаһ һәм тәхтедер, Дип: шушында без татарның бәхтедер, Дип: гариб башларга энҗүләр төшәр, Мәңге михнәт, мәңге рәнҗүләр кичәр. 3 Рус җирендә без әсәрле, эзле без, Тарихында бер дә тапсыз көзге без. Рус белән тормыш кичердек сайрашып, Тел, лөгать, гадәт вә әхлак алмашып. Бергә тормыш, бергәлек чиктән ашып, Без шаярыштык, вакытлар алмашып. 4 Һич бетәрме тарихи бу бергәлек? – Без туган бер җепкә бергә теркәлеп. Без сугышта юлбарыстан көчлебез, Без тынычта аттан артык эшлибез. Шул халыкныңмы хокукка хаккы юк? – Хакъкыбыз уртак ватанда шактый ук! 5 Падишаһ, бу көнге парлак бәйрәмең Котлыйдыр йөзләрчә мильон адәмең. Җыйла халкың ак канатың астына, Ихтирамән затыңа, зур нәслеңә, – Төшсен әзрәк, дип, күләнкә безгә дә, Бәлки, кипмәсме бу яшь, дип, күздә дә. Һәрвакыт: «Юкмы мөнафис?» сүзләре, Тилмерә эзләп җиңеллек күзләре. Бер сүзең – мең канлы коллар гафведер, Бер ишарәң – мең җинаять мәхведер. Зур «Мөнафис» берлә җанлансын халык, Бар моңын, барлык зарын өстән салып. * Кардан ак, сөттән дә аграк, актан ак Падишаһ ачты «Мөнафис» нам канат. Җыйла халкы шул канатның астына, Тулды өч йөз ел Романов нәсленә."
"Көчләремне мин кара көннәргә саклый алмадым, Көннәремнең һичберен дә чөнки ак ди алмадым. Булды юлда киртәләр, эттән күбәйде дошманым, Чөнки залимнәрне, өстеннәрне яклый алмадым. Кайтмады үч, бетте көч, сынды кылыч – шул булды эш: Керләнеп беттем үзем, дөньяны пакьли алмадым."
"Яз язу, ләкин кызыкма һичвакыт шөһрәткә син; Бик төренмә, иртәгүк артык булыр чүпрәккә син. Тапмасам шөһрәт, сизәлмәсләр димә күңлемдәген, Зур тәрәзә бар дип аңла дөньяга күкрәктә син."
"Кирәк анчак яшәр микъдар ашарга, Кирәкми тик ашарга дип яшәргә. ТӘФСИРМЕ? ТӘРҖЕМӘМЕ? Һәр заман кем насры берлән фәтхекилсә Алланың, Һич тә бер көч туктаталмый, манигы булмый аның. Син күрерсең тугъры юл тапканны күп төркем халык, Хәмд-ү-тәсбих өннәре берлән гөрелдәр урталык. Мәккәдә ачты бүген якты иманга баб Ходай, Ярлыкау эстә, шөкер ит, тәүбә кыйл, тәүваб Ходай!"
"(Кыйтга) И мөхәррир! Кайсына биргән яшен күз кибриа! И мосаувир! Кемгә биргән пакь вә чын сүз кибриа! Кайт әле монда ватанга, кайт әле, саргайтмәле! Күз карашыңнан керер җир тапмасынчы кер, рия! Алты елда үзгәреп китте лөгать һәм истилях, Сәүдәгәрлектер зыялылык вә сәүдәдер зыя. Җанлырак тормыш та бетте, шанлырак бер эш тә юк, 1 Бер-берен чәйни Бишенче елдагы күп әүлия . Алты ел торды чупансыз, айрылышты яшь көтү; Карт бүре күк, бары корган айрым-айрым бер оя. 2 «Ул Гомәрдән курка шәйтаннар» дигән төсле рәсүл, Бер карашың иң шома ялганчыны сүздән тыя..."
"Һичвакыт булмый пәшиман садә тордым дип кеше; Кан җылый күп чакта фәүкыльгадә тордым дип кеше. Җан тынычланды димә, булганга малда артыгың, Артык ул – алганга нәмәгълүм гарибләр актыгын. Эстәмимсең буй бөгәргә? Ирнәсең эшләргә эш? Йә телән син, йә фәкыйрь кардәшне көчләргә кереш! Тәмле булганга гаҗәпләнмә бу байлар ашлары, Күп вакыт борчы, тозы – мескин гидайлар яшьләре."
"Хәзрәти Пушкин вә Лермонтов әгәр булса кояш, Ай кеби, нурны алардан икътибас иткән бу баш. * Булмый Пушкин шигърене һич хаинанә үз итеп, Булса да «Әлхәм» уку ул өр-яңа бер сүз итеп. * Аузын эт япмас, фәкать уйнар гариб сазым минем, 1 Мокътәбислектә Жуковский – зур остазым минем."
"Безгә ят-чит телдәге изге фикерне тәрҗемә Биш вакытта биш намаз күк керде инде фарзыма. Бу «Толстой сүзләре»н дә хасладым буш вакътыма, Күп вакыт моңлы күңелнең саф, аяз, хуш вакътына. 1 Әйтмәгез: «Ул – иске сүз, «Гайнел-гыйлем» дә күп иде», Әйтсәгез, сездән сорыйм мин: бездә нәрсә юк иде?!"
"Мәкаль бардыр: «Урыс байса – сала аулында дәү чиркәү; Татар байса – хатын асрый, була хатыны өчәү-дүртәү». Гүзәл тәфсир кыйлынса, бу мәкальдән ушбудыр матлаб: «Урыс байса – сала чиркәү, вәләкин әүвәле – мәктәп»."
"Ут, төтен, фабрик-завод берлә һаман кайный Казан; Имгәтеп ташлап савын, сау эшчеләр сайлый Казан."
"Укымаган мәхдүмнәрне мулла кую яңа чыкты, – Мәскәү малын ябып калу яңа чыкты. Әүвәлдәге хаҗилар суфи иде, – Хаҗи булып кеше алдалау яңа чыкты. Әүвәлдәге ишаннар да тәкъва иде, – Ишан булып акча җыю яңа чыкты. Мөселманнар бер-берсенә кардәш иде, – Хулиганлык, шпионлык яңа чыкты. ҖАБИР ХӘЗРӘТ МАКТАНА... Утыз биштә мәхәллә башы булдым, Кырык яшьтә Дума әгъзасы булдым; Бу хәзрәттә дини хис бар, диделәр, Думада динне бу саклар, диделәр. Бу көндә мин ишанлыкның юлында, – 1 Тройскидән шәһадәт бар кулымда . Бу көн мин – «Дин-мәгыйшәт»кә язучы Вә яшьләр юлына чокыр казучы. Вәгазь әйтәм халыкка җомгаларда, Котыртам: каршы торсыннар аларга. Симердем мин – сигез пот булдым инде: Ашаганым мөселман ашы сеңде."
"Җан сатар, вөҗдан сатар, Белмим-беләм юк – лаф атар; Искелекне сөрмә иткән. – Тап, бу кем?! – Белдем: татар. Яз эреп беткәндә кар, боз Һәм никях вакътында кыз Күл ясыйлар күз яшеннән. – Җә, бусы кем, тапчыңыз? Ат дисәң, арбасы юк һәм Күздә канлы яше чук; Йөгрә көн-төн, юк йокы, арганы юк. Куркадыр: тозсыз бу ашым, Тагы калган кайнасы; Зәһрене сачә моңарга. – Кем бу? – Бар кайнанасы. Ал галстук, ак яка, Шып-шыр кесә – байлык сата; Кыш буенча тук була бу, Ач җатадыр җәй ката. Мәгълүмат тездән, белем шәп! Юк сүзендә бер хата. Белмидер үз үлчәвен. – Әйт, кем булыр бу сапсата?"
"Нинди күп бездә ятимнәрне талаучы бәндәләр! Җантимерләрнең итек астын ялаучы бәндәләр. Ярлыга ярты тиен артса – җылаучы бәндәләр, Күзгә, ачларга аяп, төкерек сылаучы бәндәләр. Күп, шөкер! – Бездә исәпсез күп иманлы бәндәләр, Әмма юк соң, юк туры динле вә җанлы бәндәләр. Бай халык! Бай милләтемдә шактый ишле бәндәләр, Тик... Ходай, ник каргадың? – юк бер дә башлы бәндәләр. Бездә бар комган, читек, казылык сатучы бәндәләр, Бармы ачларга сынык икмәк атучы бәндәләр? Без хәез-истинҗаны ятлап та белгән бәндәләр, Без «фани» тормышны ташлап, бик тиз үлгән бәндәләр. 1 Бездә бик күп бит «Мөхәммәдия» көйләүче бәндәләр, Тик менә... бик-бик сирәк идеал биләүче бәндәләр. Бездә байтак зур авызлы, оста телле бәндәләр, Тик күренми күпне белгән, тук күңелле бәндәләр. Ис тә киткеч бездә күп зур-зур сакаллы бәндәләр, Әмма һич артык күренми хәлле-маллы бәндәләр. Бездә аз-маз чыккалый динне танучы бәндәләр, Бармы мәзлум кыз-хатынны кызганучы бәндәләр? Күп – «мөселманлык калыпта» дип белүче бәндәләр, Күп – газаплы, көчле яшьләрдән көлүче бәндәләр. 2 Юкмы диңгезнең суын зәмзәм дип эчкән бәндәләр? Бармы бер чында адәмлеккә ирешкән бәндәләр? Бездә беткәнме оятсыз, исрек, азгын бәндәләр? Бармы үз халкын сөеп эшләүче алтын бәндәләр? Бездә, шиксез, күп – намазны ташламаучы бәндәләр, Азмы таз башлыкны пакь дингә ямаучы бәндәләр? Бездә бар: «Илһам, каләм – сатлык», – диюче бәндәләр, Ак яка, тарту, эчү – «аклык» диюче бәндәләр. * * * «Амур» – фәхеш рестораны, Яшәп килә күп заман. Шул «Амур»да мөселманнар Хаҗ кыйлалар тидия. Әгәр булса җомга көн, Бер дә кайтма – шунда кун; Гаҗаибләр, гараибләр Син күрерсең тидия. Әгәр белсәң мулланы, Укып чыккач җомганы, Кыткылдагач тамагы, Вәгазь сөйләп тидия, Әкрен басып җыш кына «Амур» якка ычкына."
"[«Шагыйре мәшһүр» Вакыйф Җәлалигә тәкълид] Мин уйлыйм, йә көләм, йә егълыймын да, Мин уйныйм, һәм йөрим, һәм йоклыймын да; Мин ашыйм, йә эчәм, йә кикрәмен дә, Мин йөрим һәм торам, һәм сикрәмен дә; Мин төчкерәм, йә пошкырам, йә какрамын да, Мин мышныйм, һәм сөйлим, һәм акрамын да; Мин киенәм, йә тишенәм, йә ябынамын да, Мин сөртенәм, йә таям һәм абынамын да, – Шуның өчен сине яратамын да."
