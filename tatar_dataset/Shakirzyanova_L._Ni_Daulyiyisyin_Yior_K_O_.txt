Ни даулыйсың, йөрәк? / О чём тревожишься, сердце? (на татарском языке)
Лена Галимзяновна Шакирзянова


Әлеге китапка Татарстан Республикасының халык шагыйре, Г. Тукай исемендәге Дәүләт премиясе лауреаты Лена Шагыйрьҗанның 1960–1990 елларда иҗат ителгән шигырьләре һәм поэмалары туплап бирелде.





Лена Шагыйрьҗан

Ни даулыйсың, йөрәк? Шигырьләр, поэмалар








Шагирзян Лена

(Шакирзянова Лена Галимзяновна)



Төзүчесе Илһам Ногманов

Составитель Ногуманов Ильгам Гайсович








© Татарстан китап нәшрияты, 2020

© Шагыйрьҗан Л. Г., варислар, 2020

© Ногманов И. Г., төзү, 2020




«Мөлдерәмәкүңел» китабыннан








Күңел китабы


		Язасыңмы, диләр,
		Нишлим,
		Карышып булмый йөрәккә.
		Калын томнар өчен түгел,
		Язам җанга кирәккә…

		Язасыңмы, диләр,
		Ә мин
		Укыйм гына бит аны —
		Күңелдә күптән язылган
		Иң газиз бер китапны…




Чигү чигәм


		Киергедә минем хисләр…
		Нечкә күңел – нечкә инә.
		Җепләр сайлыйм,
		Җепләр саплыйм,
		Чигү чигәм…
		Ак ефәккә бизәк иңә —
		Төсләр эзлим,
		Төсләр сайлыйм…
		Күктән миңа
		Нурлы дуга
		Төрле-төрле җепләр суза…
		Нинди кирәк,
		Менә кызыл,
		Менә яшел, сары, ал, ди,
		Теләгәнең сайлап ал син,
		Эзләп ал, ди, сорап ал, ди…
		Кулларымда нәзек инә,
		Ак ефәккә бизәк иңә…
		Газап чигәм, рәхәт чигәм —
		Күңелләргә чәчәк чигәм…




«Сөйләгәнең көмеш булса…»


		Сөйләгәнең көмеш булса,
		Тик тору алтын, диләр.
		Кайчак сүзнең алтыннан да
		Кыйммәтлеген белмиләр…




Сугыш беткән елны


		Сугыш беткән елны туганмын мин,
		Кояш җиргә балкып карагач.
		Мин туышка ямьле булсын диеп,
		Чәчәк атып куйган алмагач.

		Менә-менә кайтып керерләр, дип
		Ачык торган капка-ишеге.
		Көтә-көтә көтек булып беткән
		Ал чыбылдык япкан бишегем…

		Кырык эшен кырга куеп торып,
		Әти килгән мине алмага.
		Тотып кайткан сыңар кулы белән, —
		Ике куллап коча алмаган…

		Бәйрәм ашы, бәбәй ашы пешереп,
		Авылдашлар көтеп торганнар.
		Бик кадерле булдык микән әллә
		Сугыш беткән елны туганнар?..




Тәгәри китте йомгагым


		Тәгәри китте йомгагым,
		Күренмиме, агайлар?..
		Йомгак эзләп йөгердек,
		Күпме кызлар, малайлар…

		Әкиятләрдән башладык
		Тормыш җебен сүтәргә.
		Туры килә җеп очын
		Тапкангача, күпләргә,
		Йомгак эзләп адашып,
		Күп сукмаклар үтәргә…

		Тәгәри китте йомгагым,
		Күрдегезме, агайлар?..
		Йомгак эзләп барам мин,
		Юллар матур, абау ла…




Кулларыңда йөрәк җылысы


		Яшьлек эзләремә баса-баса,
		Мәктәбемә бүген юл тоттым.
		Таныш капка. Сулда – безнең каен,
		Һич онытмыйм сезне, онытмыйм.

		Дәрес бара… Заллар тынып калган,
		Китап-журнал тотып кулына,
		Тиздән укытучым ашыга-ашыга
		Каршы чыгар килер юлыма.

		Мин сагынып килдем бүген, сиңа
		Рәхмәтемнең иң-иң олысы.
		Куллар биреп күрешик әле, апам,
		Кулларыңда йөрәк җылысы.




Кызлар җыры


		Кояш безгә, без кояшка
		Карыйбыз да көләбез.
		Ник икәнен сорамагыз,
		Тик үзебез беләбез.
		Ямансу зәңгәр кичләрдә
		Тын чишмәгә киләбез.
		Бер суга, бер айга карап
		Елыйбыз да көләбез.
		Ник икәнен сорамагыз,
		Тик үзебез беләбез…




Яшел урам


		Алда кояш,
		Алда юллар,
		Тирә-ягым яшел урман.
		Поезд чаба, ыргый алга,
		Ачык аңа яшел урам.

		Туган йорттан рөхсәт сорап
		Китеп барам ерак-ерак,
		Күп җирләрне урап-урап,
		Киләчәккә бәхет юрап.

		Китеп барам балачактан,
		Бергә үскән дусларымнан.
		Яшел яулык болгый-болгый
		Озатып калды яшел урам.

		Алда кояш, алда таңнар,
		Без менәсе текә таулар.
		Яшьлегемә – яшел урам,
		Шул урамда үзем торам…




Айлы кичтә


		Талгын гына бер моң менә
		Тау астыннан.
		Яшь бер егет ат сугара
		Ай астында.

		Җемелдәтеп чиләкләрен
		Ай нурында,
		Яшь бер сылу төшеп бара
		Тау юлыннан.

		Иярә ай яшь сылуның
		Эзләренә.
		Иярә ай яшь егетнең
		Күзләренә…

		Бу кем икән тау юлыннан
		Су ташыган?
		Бу кем икән ай юлыннан
		Сер ташыган?
		Чиләгеннән, йөрәгеннән
		Моң ташыган…




Каеннарның ап-ак күлмәге


		Каеннар гел кайгы көтә, диләр,
		Сагышланып гомере үтә, диләр.
		Дөрестерме кеше сүзләре…
		Каеннардан кайгы эзләдем мин,
		Тик тапмадым кайгы эзләрен мин,
		Каеннарның ап-ак күлмәге…

		Ә аларның сере җирдә икән,
		Ә аларның моңы җырда икән,
		Каеннардан шунда көнләдем…
		Каеннарны үбеп кочар идем,
		Каеннарга үзем охшар идем,
		Каеннарның ап-ак күлмәге…




Беренче кар


		Беренче кар…
		Кыймый гына басам.
		Яп-яңа кар
		Бик таныш та,
		Ләкин
		Онытылган,
		Сагынылган…
		Санап кына салам эзләремне
		Саклыгымнан.
		Салкыныннан түгел,
		Оялып аклыгыннан…
		Яп-яңа кар, ап-ак, назлы,
		Ипләп кенә
		Учларыма алам.
		Алларыма
		Тамчы-тамчы
		Көмеш тама…




Кышкы этюд


		Әй шук та соң җил, кар кызын
		Эләктереп ала да,
		Кочып нечкә билләреннән,
		Вальс бии һавада.

		Арып беткәч урамнарда
		Парлап биеп көнозын,
		Тирбәтеп ак тирәкләрдә,
		Йоклата ул кар кызын.




Соңарган яз


		Быел язга әллә нәрсә булды:
		Апрель бетә – әле җирдә кар.
		Таң калдырып, ләкин тәрәзәмә
		Рәсем ясап үтте торналар…

		Яз җиткән ич, сизмичә дә торам,
		Һавалардан хәбәр алмасам.
		Яз килгәндә җиргә, ярар иде
		Торналардан соңга калмасам…




«Тирә-як тын, саф һава…»


		Тирә-як тын, саф һава,
		Яфрак-яфрак кар ява.
		Әнә инеш… Күпердә,
		Мамыктай кар өстендә,
		Тылсымлы эзләр кала…

		Инеш каралып тора,
		Ак энҗе тама суга,
		Эри дә юкка чыга…
		Юк, әйләнеп тамчыга,
		Ул олы юлга чыга…
		Күпер ап-ак, ак таллар,
		Юлларда бәхетле пар…
		Ап-ак кардан да аграк,
		Тамчы судан да сафрак
		Иң тәүге мәхәббәт бар…




Сине көтәм


		Алларымда ике кәсә
		Мөлдерәмә-мөлдерәмә,
		Бәхет тамчыларын саныйм,
		Йөздер әллә, меңдер әллә…
		Сине көтәм…

		Ике күзем тәрәзәдә,
		Мөлдерәмә, мөлдерәмә…
		Дүрт күз белән көтәм сине.
		Чын бәхетем синдер әллә,
		синме әллә,
		синме әллә?..




Синең күңел


		Җилләр төсле җитез була алам,
		Ләкин сине куып җитә алмам, —
		Җилдән җитез синең күңелең…
		Аккош төсле оста йөзә беләм,
		Әмма куркам,
		Синең күңел тирән
		Һәммә күлдән…
		Хисләреңнән мәрҗән тезәр идем,
		Түшләремне бизәр идем —
		Мөмкин түгел…
		Ефәк җептән нечкә синең күңел…
		Синең күңел гөлләр бакчасы шул,
		Әллә яшереп гөлләр өзимме?..
		Юк, шул бакчада шытып
		бөреләнсәм,
		Чәчәк атсам иде үзем мин…




Ялгыш кына


		Ялгышып бер, күзләреңә күзем салдым —
		Төнсез калдык шуннан бирле, көнсез калдык…
		Иңнәреңә ялгыш кына башым салдым —
		Ниләр эшлик, башсыз калдык, ашсыз калдык…
		Ялгыш кына колагыңа бер сүз салдым —
		Икебез дә телсез калдык, өнсез калдык…




Күпме сөю кулларыңда


		Син озаттың мине
		Ерак юлга.
		Куллар кулда.
		Аерылышу…
		Гаҗәп,
		Ул да
		Учка сыя икән,
		Кулга
		Сыена икән.
		Күпме сагыш,
		Күпме сөю
		Кулларыңда…
		Бетмәс төсле сыеп
		Барыр юлларыма,
		Ташып чыгар кебек
		Хәтта җырларымнан.
		Күпме бәхет,
		Күпме сөю
		Кулларыңда…




Кайнар чишмә кебек


		Син гейзерларга —
		Кайнар чишмәләргә гашыйк.
		Минем хисләрем дә шулар кебек,

		Вакыт-вакыт
		Ургылалар тышка,
		Кайнап, ташып…
		Син бит кайнар чишмәләргә гашыйк…




Икеле-микеле


		Болыннарга чыксам – ромашкалар:

		Ап-ак ромашкалар
		Күзне камаштыра,
		Күзне алмаштыра:
		Сөя-сөйми, диеп,
		Килә-килми, диеп,
		Һаман саташтыра…
		Их, сез, икеле-микеле
		Шаян ромашкалар…




Кояш кәләше


		Туташ!
		Котлы булсын бу яз!
		Ике күзең – йолдыз,
		Йөзең – кояш.
		Дөнья сиңа гашыйк,
		Әнә җилләре
		Иркәләнеп куеныңа
		Сыенган.
		Кулыңдагы сирень гөлләре
		Бәхетеңә гүя сөенгән…
		Лепер-лепер килеп, яфраклар
		Синең белән генә серләшә.
		Ахры, дөнья бөтен шатлыгын
		Гашыйкларга гына өләшә…
		Кызыгам, кызыгам,
		Хәтта көнләшәм,
		Бу яз сиңа
		Шундый килешә.
		Кояш таҗы балкый башыңда, —
		Әйтерсең син —
		Кояш кәләше…




Нинди көчләр?.


		Әле кайтып төшәм, сагынып, сиңа,
		Әле китеп барам яныңнан.
		Язын сулар тулып ташкан сымак,
		Ерагаеп көзен ярыннан.

		Әле ераклардан тыңлыйм сине,
		Әле колагыма җырлыйсың.
		Бер ерактан, бер якыннан мине
		Сагышларга нигә чорныйсың?..

		Әле юллар төшә арабызга,
		Әле бер сукмактан янәшә
		Тып-тын гына икәү барабыз без,
		Тик йөрәкләр нидер сөйләшә…

		Аерылып таңда офыгыннан,
		Кич кавышкан кояш шикелле
		Китәмен дә кабат кайтам сиңа,
		Нинди көчләр мине сихерли?..




Җилгә суздым


		Гөлләр бәйләдем дә җилгә суздым,
		Хуш исләрен илт, дип, иркәмә.
		Кагылып киткән төсле булды кулың,
		Рәхмәт, җаным, диеп, җилкәмә…

		Гөлләр бәйләдем дә сиңа суздым,
		Күзләреңнән назлар эзләдем.
		Тик нигәдер җавап ишетмәдем,
		Җилгә очты, ахры, хисләрем…




«Бикәң буласым килә…»


Р…гә


		Бикәң буласым килә,
		Иркәң буласым килә.
		Җилләреңә буйсынырлык
		Җилкән буласым килә…

		Йә колың булыр идем,
		Уң кулың булыр идем.
		Сагышлы, моңлы сазыңның
		Бер кылы булыр идем…

		Көнең булсам икән мин,
		Төнең булсам икән мин.
		Туфрагыңда тамыр җәйгән
		Гөлең булсам икән мин…

		Бикәм, дип дәшүләрең,
		Иркәм, дип дәшүләрең.
		Тутырып-тутырып карамадың,
		Әллә читләшүләрең…




Урамнарда күбәләк кар…


		Карлар яуган саен искә төшә,
		Үпкә тотмыйм күптән аларга.
		Кардан туплар ясап, бик еш безне
		«Утка тота» иде малайлар.

		Урамнарда тагын күбәләк кар,
		Кем яратмый карлар яуганын…
		Тик нигәдер арттан
		малай-шалай
		Карлар атып, үртәп калмады…




Ә син җырдан сора


		Ямьсез, дисең, дөнья,
		Алсу төсләр
		Тик җырларда гына, ахрысы…
		Ә син менә уян кояш белән,
		Күрер өчен ал таң яктысын…

		Таһир-Зөһрә кебек сөешүләр
		Хыял гына, дисең, тик бары да…
		Ә син җырдан сора, әйтми калмас,
		Халык серен сала җырларга…




Ул чакта


		Алда нинди олы бәхет булган,
		Кем уйлаган аны ул чакта,—
		Яңакларны куеп яңакларга,
		Сөйләшербез диеп бу хакта.

		Алда нинди рәхәт торган безнең,
		Хыялландык микән ул чакта,
		Утырырбыз диеп, чыбык ташлап,
		Икәү бергә яккан учакка…

		Алда олы бер юл көткән икән,
		Таралсак та төрле сукмактан,
		Йөрәкләр дә бергә типкән икән,
		Тоймаганбыз гына ул чакта…

		Безне алга бер моң дәшкән икән,
		Килде микән башка шул чакта,
		Агылырбыз диеп, бер җыр булып,
		Икебез ике ташкын булсак та…




Яшереп тормыйм…


		Син мине кабат яшәрттең,
		Син мине кышын яшьнәттең,
		Син мине әллә нишләттең,
		Мин башым җуйдым бугай.
		Син миңа канат ялгадың,
		Яңарып китте як-ягым,
		Сәбәбен хәзер аңладым,
		Мин гашыйк булдым бугай…
		Яшереп тормыйм оялып,
		Син минем яшьлек хыялым,
		Соң гына шулай уянып,
		Гел чынга аштың бугай.
		Күңелнең күгәргән кылын
		Тибрәтеп җибәрде моңың.
		Бүленеп калган бер җырның
		Син юлын ачтың бугай…




Бишек элдек


		Бишек элдек бүлмәгә,
		Бии-бии тирбәлә.
		Күрше-күлән, дус-ишләр
		Килде бәби күрмәгә,
		Калмады бер килмәгән.
		Кояш элдек бүлмәгә…
		Тәрәзәдән ай кергән,
		Шул кояшны күрмәгә…




Яңа җыр


		Ак биләүгә бәби биләдем мин —
		Җир-әнкәйгә тәүге бүләгем.
		Ак биләүгә салып хисләремне,
		Җырлый-җырлый теләк теләдем.
		Ул җыр туды бүген,
		Әлегә хәтле
		Көйләп йөргән бөтен көйләрне
		Оныттыра язып яулап алды,
		Баштанаяк
		Мине биләде.
		Шул яңа җыр аша килдем бүген
		Икенче кат үзем дөньяга.
		Җиһан башка сымак,
		Тәрәзәмнән
		Гаҗәпсенеп үзгә көн бага…
		Кояш җиргә алтын каләм белән
		Язып куйды:
		Тагын бер ана…




Учаклар ягасым килә


		Чит учаклар тирәсендә
		Күп җылындым, мин әле
		Учаклар ягасым килә
		Җылытырлык җилләрне…

		Учаклар ягасым килә
		Очкынланып үрләрлек,
		Йолдызларга тоташырлык,
		Балкытырлык үрләрне.

		Ягасым килә учаклар
		Һәр юлчыны дәшәрлек.
		Сүнәргә түгел, гомергә
		Ялкынланып яшәрлек…




Чишмә эзлим


		Су алырга төшсәм тау астына,
		Бу ни хикмәт: чишмә югалган!..
		Улаклардан ташып моң түгелә,
		Тирәкләргә сагыш уралган.

		Юл буена җырлый-җырлый килгән
		Чиләкләрем тынып калдылар.
		Төсе китте гүя көянтәмнең,
		Бизәкләре тоныкландылар.

		Чишмә эзләп киттем тау юлыннан,
		Сусыз ничек кайтыйм авылга?
		Мөлдерәмә сулы чиләкләрне
		Иңнәремә хәтле сагынган…

		Йә табармын шундый татлы чишмә,
		Йотылып-йотылып һәркем эчәрлек.
		Йә табармын шундый серле бер җыр
		Чишмәләрнең телен чишәрлек…




Үземә кайтып төштем


		Тагын кайтып төштем үземә,
		Мин үземне үзем сагынып.
		Ничәнче кат инде адашып,
		Ничә тапкыр инде абынып.

		Ялыктырды чит-ят гадәтләр,
		Гарык итте ашы-табыны.
		Бушка узган күпме сәгатьләр,
		Ятлар почмагына табынып.

		Кайтып төштем тагын үземә,
		Арып-талып, әмма бушанып.
		Соңгы кабат, бүтән китмәскә,
		Үз-үземә тәмам ышанып.

		Ахры, кайтып төштем үземә,
		Сусап, сырхаулардан арынып.
		Ятсынасыз, беләм, үзем дә
		Мин үземне көчкә таныдым…




«И бичара, мескен адәм…»


		И бичара, мескен адәм,
		Тудың ни пычагыма?
		Төшмәгәч тә, янмагач та
		Мәхәббәт учагына…

		Тәмуг шул ул, янармын, дип
		Шүрләдеңме сөяргә?..
		Бер оҗмахын күрер өчен,
		Мең кат риза көяргә…




Дуслар эзләдем


		Чыксам әгәр яңа сәфәргә,
		Озаккамы яки тизгәме,
		Җырларыма кушылып җырларлык
		Җанга якын дуслар эзләдем.

		Һәрбер юлның таптым үз ямен,
		Һәр коеның тойдым үз тәмен.
		Дуслар җаны миңа – үз җаным,
		Дуслар хәле миңа – үз хәлем…

		Үлчәүләргә хисне салсалар,
		Изгелекне тартыр бизмәнем…
		Күңелем бары шуны теләде —
		Дусның миннән җаны бизмәвен.

		Чыксам әгәр яңа сәфәргә,
		Озаккамы әллә тизгәме,
		Унга берме, әллә йөзгәме,
		Дуслар, бары дуслар эзләдем.




Туган йорт ишеге


		И кадерле ишек, сиңа кайттым,
		Арып-талып ерак юллардан.
		Син бит исән йөреп, исән кайт, дип,
		Изге теләк теләп чыгарган.

		И кадерле ишек, туган бишек,
		Хәсрәт тулы капчык ассам да,
		Сиңа кайтам, беләм, ачыласың,
		Җиде төндә килеп каксам да…

		Шатлык төяп кайттым әле бүген,
		Аяк атлавымнан таныдың.
		Ә мин синең шыгыр-шыгыр килеп
		Ачылуыңа тикле сагындым.

		Йөрәгемә салып саклап йөрдем
		Киткән чакта биргән ачкычың.
		Тәрәзәдән күреп, әнкәй чыккан,
		Гәрәбәдәй сары баскычы…




Әни йоклый


		Әни йоклый…
		Төшләренә аның
		Кыз чаклары, бәлки, кергәндер.
		Сагынып-сагынып безгә сөйли торган
		Ал күлмәген киеп йөргәндер…
		Уянгач та әле серле генә
		Үзалдына шуңа көлгәндер…
		Әни йоклый…
		Җилләр исми тора,
		Тавыш-тынсыз ачыла ишекләр.
		Йоклаганын сизеп әбкәсенең,
		Сабый тынган хәтта бишектә…
		Әни йоклый…
		Сабыр гына аны
		Көтеп тора үзенең эшләре.
		Талгын гына бер рәхәткә чумган
		Шул тынлыктан өйнең эчләре…




Яшәгән саен


		Тора-тора тоям яшәү тәмен,
		Тормыш мине көн дә яңарта.
		Гомер иткән саен арта гамем,
		Гамем арткан саен яратам…

		Тора-тора тормыш мавыктыра,
		Иң кызыгы әле алда, ди.
		Чирен бирә-бирә савыктыра,
		Ымсындыра, ләкин алдамый…

		Торган саен дөнья гашыйк итә,
		Һәр мизгеле аның могҗиза.
		Тик бер серен фәкать ачсам да мин,
		Бик бәхетле шуңа – мең риза…

		Яши-яши арта тормыш кадере,
		Кояш мәңге үзенә карата.
		Мин яшәгән саен гаҗәпләнәм,
		Гаҗәпләнгән саен яратам…




Йөрәксенмәвең…


		Кирәксенмәвең түгел бит, —
		Йөрәксенмәвең!
		Хуш! Киттем!
		Җаным бизде,
		Күңелем суынды.
		Ярый әле, янда – якын дуслар,
		Шулар җылысына сыендым.
		Кирәкмәсәм,
		Көн дә күрмәс идең,
		Турыбыздан үтеп
		Йөрмәс идең,
		Йөрәгеңне яньчеп,
		йомарлап…
		Сөя торып —
		Хисне буарга…
		Күрә торып —
		Күзне йомарга…
		Ах, кыендыр яшәү
		Андыйларга,
		Куркып йөргәч,
		Иркен суларга…
		Төкер дә кит инде
		шуларга!




Ак мендәрем


		Ак мендәрем,
		Бар белгәнең
		Йокла да йокла, дию.
		Күрмәгән син, ишетмәгән —
		Бар бит дөньяда сөю…
		Ачык күзем,
		Син берүзең.
		Мин сиңа иптәш инде…
		Төннәрендә күкрәгеңә,
		Белмим, күпме яшь иңде…
		Бәлки, мин дә
		Мәхәббәтнең
		Мөнбәренә менәрмен,
		Менәрмен дә
		мендәремә
		Бу хикмәтнең серләрен
		Гомер буе чәчми-түкми
		Сөйләрмен дә сөйләрмен…




Тимәгез лә җанга…


		Тимәгез лә җанга вак сүз белән,
		Миңа тургайларның сайравын,
		Җырлый-җырлый болын-тугайларда
		Печәнченең чалгы кайравын

		Ишетү мең-мең тапкыр кадерлерәк,
		Кирәгерәк – ул җир авазы.
		Беләсегез килсә, ул – шагыйрьнең
		Үзенә бер суы-һавасы,
		Үзенә бер шифа-дәвасы…

		Хак сүзгә мин үпкә тотып йөрмим,
		Күпкә түгел, кызып китсәм дә;
		Кешеләргә сузам уң кулымны,
		Таш сакламыйм куен кесәмдә…

		Тимәгез тик җанга вак сүз белән,
		Болай да бит вакыт тарлыгы…
		Мин тыңлыйсым килә аксакалның
		Дөньялыкта җыйган акылын.




Хуш, сихерле бакча


		Хуш, сихерле бакча,
		Исергәндә
		Хуш исеннән чәчәкләреңнең
		Белмәгәнмен икән
		Кырда үскән
		Кырыс, әче исен әремнең…

		Туфрагыңа синең калды иңеп,
		Эч серләрем, яшьлек эзләрем.
		Ядкяр итеп зәңгәр гөлләреңнең
		Төсен алып китә күзләрем.

		Хуш, сихерле бакча,
		Бөтенләйгә,
		Кабат сиңа кереп йөрмәмен.
		Кайтмам инде, бер кат сахраларда,
		Далаларда тойгач җир ямен.

		Еллар узгач, яннарыңнан синең
		Бер үтәрмен әле әйләнеп.
		Син калырсың яшьнәп,
		яшьлегемнең
		Яшел аты төсле бәйдәге…




Кайтып киләм


		Кайтып киләм.
		Юл читләре яшел келәм.
		Йөгерә-йөгерә, бер кыз миңа
		каршы килә.
		Менә-менә кочагыма
		атылып керә…
		Юк, туктамады, узып китте,
		көлә-көлә.
		Күбәләкләр кунып калган
		күлмәгенә…
		Толымыннан эләктереп алсаң икән,
		Ефәк тасмаларын урлап калсаң икән.
		Кайтып киләм…
		Печәннәрнең җиткән чагы.
		Кыймый гына каршы килә
		бер кыз тагы…
		Иңнәренә чәчелеп киткән
		чәчкәйләре,
		Кулларында күк кыңгырау
		чәчкәләре.
		Йөгереп барып, үзен кочып
		алыйм микән?
		Әллә танытмыйча, качып
		калыйм микән?..
		Кайтып киләм,
		Алан аша юлым тагы…
		Җиләкләрнең янып-янып
		пешкән чагы,
		Шук җилләрнең итәкләрдән
		үпкән чагы…
		Ә хисләрнең гөлләрдән дә
		нечкә чагы…
		Яшел юллар буйлап кына
		барсаң икән,
		Йә шул еллар уртасында
		калсаң икән…
		Кайтып киләм,
		Болыннарда – эскерт-кибән.
		Эңгер-меңгер,
		Каршы килә тагын кемдер…
		Арып-талып, уйга калып
		Кайтып бару.
		Басуларда җитеп килә
		Иген-тару…




Көзләргә кереп барыш


		Ваемсыз чакларым узды,
		Талымсыз чакларым да.
		Уйланып калдым бер мәлгә
		Көзге юл чатларында…

		Бу юлдан күпләр үткәндер,
		Алар бәхетле микән?
		Язларым килә озатып
		Кайларга хәтле икән?..

		Ак-караны аермаган
		Гамьсез көннәр бар иде.
		Миңа калса, төн кап-кара,
		Ә иң агы кар иде…

		Сүз кадерен белми торып,
		Җыр кадерен кем белгән,
		Туфрак тәмен белгәнгәдер,
		Таллар җиргә иелгән…

		Гел алдында торса бар да,
		Буйлар ерак үрелми.
		Кеше кадерен аңламыйча,
		Үз кадерең күрелми…

		Еллар өс-баш алыштыра,
		Дөнья көн дә яңара…
		Каршымда, алга чакырып,
		Утлы усаклар яна.

		Серләрен төйнәп язларның,
		Көзләргә китеп барыш.
		Орлык серләрен саклый күк
		Өлгереп җиткән арыш…

		Җиләген җыеп җәйләрнең,
		Көзләргә кереп барам.
		Ачырак төсле шул әле
		Кызарып пешкән балан…

		Йөрәгемдә җәйге җырым,
		Яз нуры күзләремдә.
		Шуңадыр керәм ашкынып
		Алкышлы көзләремә…




«Пешеп өлгергән чагым…»


		Пешеп өлгергән чагым,
		Кайчак ялгыш адым ясап,
		Кеше көлдергән чагым…

		Яшен уйнаткан чагым,
		Артык туры әйтеп ташлап,
		Нәфрәт уяткан чагым…

		Инде еракта чагым,
		Һәр җырымда мине танып,
		Һәр юлымнан мәгънә табып,
		Дусны елаткан чагым…




Без хатын-кызлар ич…


		Без хатын-кызлар ич…
		Яшьлектә генә ул
		Кычкырып көләсең,
		Үкереп елыйсың —
		Беркемнән яшереп тормыйсың.
		Күңелең шар ачык —
		Чаршау да, пәрдә дә
		Кормыйсың…
		Яшь чакта тормышың
		Төп-төгәл, түгәрәк.
		Ә үзең —
		Гөлләрдән яралган
		Бер гамьсез күбәләк…
		Без хатын-кызлар ич…
		Яшьлектә генә ул
		Өлеш юк, бүлеш юк,
		Шобага салыш юк,
		Жирәбә тотыш юк,
		Үлчәүләр тип-тигез —
		Отылу, отыш юк…
		Без хатын-кызлар ич…
		Бүгенге ул нәрсә —
		Без алга, иртәгә
		Йөз тотып яшибез.
		Бүгенгә дәшмибез.
		Кайвакыт сагаеп,
		Саргаеп китсәк тә,
		Яисә өметләр
		Киселсә кисәктән,
		Юк әле бирешү,
		Бирешү эшмени!
		Без кабат дөрлибез,
		Янәдән яшьнибез.
		Без хатын-кызлар ич,
		Көтәбез,
		Ышанып яшибез!..




Сөю турында…


		Сөю, яратулар турында
		Сөйләр булсаң, саксыз орынма…
		Хисләр гүя нәзек пыяла —
		Кагылдыңмы, хәзер уала…

		…Мәхәббәтнең була төрлесе,
		Мәхәббәтнең була олысы.
		Бер җавапсыз калса шунысы —
		Башны ташка орып елыйсың…

		Тыеп хисне, йомып йөрәкне,
		Онытырмын, диеп көтәсең.
		Төшкә керсә – уянып китәсең,
		Үзен күрсәң – тагын бетәсең…

		Бу бик күптән үткән эш инде,
		Минем күңел хәзер бушаган…
		Үзең сөйләгәнгә әйтүем,
		Синең хәл дә шуңа охшаган…




Үзгәрү


		Үзеңне дә хәтта танымаслык
		Итә икән вакыт берзаман.
		Гомер баскычларын саный-саный,
		Үргә менәм. Туктыйм. Кузгалам.

		Үзгәргәнсең, диләр танышларым,
		Озаграк күрми торсалар,
		Ә мин аны сизмәгән дә сыман,
		Бара бирәм алга, юл салам…

		Җирдә кеше төпле үз урынын
		Табу өчен яши, эзләнә.
		Шуңа, ахры, айлар-еллар аша
		Үзенә генә охшап үзгәрә…




Шигырь турында


		Шигырь кайчан әйбәт була? —
		Аңлаганда.
		Охшамаса кабатлау йә
		Алдаганга…
		Йөрәгеңә керсә дус-иптәшең кебек,
		Бәгыреңне үтсә телеп, яшен кебек.
		Шигырь шунда әйбәт була —
		Көйләп торса,
		Укып чыккач, күңелеңне
		Биләп торса.
		Шәп шигырьнең, турысын әйтим,
		Бер ягы бар:
		Рухландыра, гүя тылсым
		Таягы бар…




кемгә – нәрсә


		Киңәш бирде берәү чын күңелдән:
		«Әзмәвердәй, тимер өзәрлек
		Көчең булса гына, шигырь яз, – дип, —
		Хәлең бармы шуңа түзәрлек?»

		«Ир-атларга карап, үрнәк алсаң,
		Алар чыдам, алар куәтле…
		Чирли-чирли җәфаланма бер дә,
		Нәрсәң җитмәгән ди ул хәтле?..

		Өрлек кебек егетләргә генә
		Хас нәрсә ул язу – авыр бит…
		Өрсәм, очып китәрсең дип куркам,
		Бар, буталма монда, ары кит…»

		Рәхмәт инде, сүзләрең хак, тик бит
		Көч беләктә түгел – йөрәктә.
		Сыный-сыный яшим үз көчемне.
		Миңа менә нәкъ шул кирәк тә!..




Без һаман шулай идек…


		Их!
		Без чана шуа идек,
		Ә таулар шома иде.
		Үзебез шома булмадык,
		Ялгышлар шуңа иде…

		Үрләрдән шуа идек,
		Җилләрне куа идек.
		Җилкуар булып үсмәдек,
		Көн дә эш туа иде…

		Бозлардан шуа идек,
		Башларны җуя идек.
		Тик башсыз булып йөрмәдек,
		Һәрвакыт уяу идек…

		Без нәрсә белә идек:
		Егылсак көлә идек.
		Чанасыз да шуа идек,
		Без һаман шулай идек…




Атылмыйча калган ук өчен


		Дуэльләргә кызлар чакырмаган,
		Халык белми андый хәлләрне.
		Атылмаган нәфрәт булып җилгә
		Очып киткән зәңгәр шәлләре…

		Аткан уктай ләкин бәгырьләрне
		Уеп кергән йөрәк җырлары.
		Нәкышләргә иңеп калган алар,
		Өзелсә дә сулыш, тыннары…

		Дуэльләргә чакырмаган кызлар,
		Намусларын аклар өченгә.
		Бәргәләнеп сыкранса да җаннар,
		Сулыгып-сулыгып тынган эченнән.

		Тамакларда төер булып калган
		Соңгы сүзне кайдан эзләргә?
		Киерелгән җәядәге уктай
		Төбәлгән ул кара йөзләргә…

		Күпме язмышларга батып кергән
		Салкын хокуксызлык хәнҗәре.
		Эчтән генә тынып калган, димсең,
		Зиләйлүкләр, Зөлхиҗәләре?!

		Юк, гасырлар аша килгән бер моң,
		Адашмыйча саклап үз көчен.
		Кайтарырга теләп гүя үчен,
		Атылмыйча калган ук өчен.

		Дуэльләргә кызлар чакырмаган,
		Ул килешми безнең халыкка.
		Җырларында дәшә алар һаман
		Мәхәббәттәй горур хаклыкка!




Мин булып


		Без дөнья хәлен беләбез,
		Дөнья безнекен белә.
		Яшь аралаш көнгә карыйм,
		Мин булып кояш көлә…

		Сүнмә син җилдә, яңгырда,
		Ялкыным, дөрлә генә!
		Мин булып мәхәббәт кергән
		Берәүнең йөрәгенә…

		Мин булып җиргә береккән
		Мәңгелек сөю көче.
		Мин яшим шуның хакына,
		Мин шуңа күрә кеше…




Дәвамы бар


		Кеше белән көтмәгәндә очрашу бар,
		Күңел тартып һәм җан атып дуслашу бар.
		Тик бу бәхет күпкә түгел, узып китә.
		Очрашуның яман ягы – хушлашу бар…

		Йөрәгеңә оя кора сагыш кошы,
		Гаҗәп, ләкин сагышның да бер тәме бар…
		Ярый әле, бу чирдән дә була терелеп,
		Дәвасы шул: һәр дуслыкның дәвамы бар…

		Яши кеше, тыныч сымак тыштан гына,
		Ә эчендә гомер буе бер гаме бар:
		Иртәгегә ашкынмаса бүгенгесе,
		Бу дөньяның ни мәгънәсе, ни яме бар?

		Яши бәхет, яши һаман өметләнеп,
		Җирдә әле ризыгы бар, тәгаме бар.
		Газап булыр иде яшәү хәтта бер көн,
		Ярый әле, киләчәге, дәвамы бар!..




Хакыйкать


		Сулар ага, еллар ага, гомер ага…
		Җир үзе дә бер искерә, бер яңара.
		Үзгәрәләр кешеләр дә, нигезләр дә, —
		Бертөрлелек сыя алмый бу дөньяга…
		Һәммә җисем сайланышта, үзгәрештә.
		Тик бер нәрсә кала мәңге бер рәвештә:
		Ул – ХАКЫЙКАТЬ! —
		Бүгенгеме, кичәгеме —
		Аерма юк!
		Без табынган бу изгелек ни зурлыкта,
		Без соң аның бөтенеме, кисәгеме?..
		Тик хакыйкать бүленмәгән өлешләргә —
		Ваклап булмый аны алтын-көмешләргә!




Сөйлә әле, әти…


		Сөйлә әле, әти, оныгыңа
		Малай чакта күргәннәреңне.
		Бөтерелеп шартлап торган озын
		Чыбыркылар үргәннәреңне…

		Сөйлә әле, әти, яшьлегеңне,
		Кызык хәлләрне күп күргән сез.
		Ничек итеп яшь-җилкенчәк килеш
		Бергә колхоз төзеп йөргәнсез…

		Сөйлә әле, ничек Чаллы аша
		Казан каласына укырга
		Киткәнеңне, тагын сөйләче бер,
		Ничек итеп аны онытырга…

		Сөйлә әле, әти, беренче кат
		Балаларга дәрес биргәнең.
		Ничек итеп беркөн ул дәресне
		«Сугыш» дигән дәһшәт бүлгәнен…

		Авыр булса әйтмәсәң дә ярый,
		Җәһәннәмгә чыгып киткәнең…
		Үзем сөйләрмен мин ул көннәрнең
		Ахыры нәрсә булып беткәнен…

		Үзем сөйләрмен мин кайтканыңны,
		Яраланып аннан аягың…
		Син класска аксап килеп кергәч
		Төшеп киткән култык таягың.

		Пырхылдашып кызлар көлешкәннәр —
		Усаллыктан түгел, бала бит…
		Син сөйләгән идең никтер шуны,
		Әллә ниләр истә кала бит…

		Сөйлә әле, икс, игрекларның
		Ничек чыга идең очына.
		«Галим абый» булып калганыңны
		Һәрбер балаң, һәр укучыңа…

		Сөйлә әле, әти, «бабай» булгач
		Баштан бөтен үткәннәреңне.
		Без үскәндә илдә ниләр булып,
		Ничек дөнья көткәннәреңне…




Ике шинель


		Ике шинель чөйдә, безнең өйдә.
		Берсе иске, тетелеп беткән,
		бик күптәнге.
		Һичкем кими аны, гүя тып-тын гына
		Сөйләп тора үзенең данлы юл үткәнен.
		Сугыш исе сеңеп калган бу шинельгә,
		Дару катыш дары исе, төтен исе.
		Китергәнгә җиңү язын безнең илгә,
		Тотабыз без аны тарих төсе итеп.
		Икенчесе – энә-җептән чыккан яңа,
		Күрше егете армиядән кайтты ялга.
		Күрешергә кергән менә безнең янга.
		Ике шинель чөйдә, безнең өйдә.
		Берсе тузган, зур юл узган,
		берсе – яңа…
		Утны-суны кичеп кайткан карт шинельнең
		Әйтәсе бер изге сүзе бар күк аңа…




Мамай курганы


		Дастаннарга гына сыеп бетмәс
		Җир-ананың бөтен күргәне.
		Дастаннарга керми калган сүзне
		Әйтте миңа Мамай курганы.

		Мәңгелекнең керфек кагуында
		Кешелекнең авыр бер чоры.
		Ул көннәрдә кояш йөзенә дә
		Чыккандыр, дим, дөнья борчуы…

		Табынырга килдем бүген монда,
		Изге кыя – изге һәйкәлгә.
		Һәрбер тузан бөртегенә хәтле —
		Үзе бер җыр, үзе хикәя…

		Сакта тора Ватан-ана хәтере,
		Йөри һаман сугыш өрәге.
		Белмим, җиргә мондый һәйкәлләрнең
		Булыр микән кабат кирәге?!

		Идел буйлап илне карап йөрдем,
		Иелеп суын эчтем Иделнең.
		Үпкән кебек булдым күмелеп барган
		Яраларын газиз илемнең.




Көтә ана


Сугышта хәбәрсез югалган улы Нәҗипне

зарыгып көтүче Марзия әбигә багышлыйм


		Чыгып киткән чакта, Нәҗибенә
		Тулыр-тулмас иде унҗиде.
		Шул китүдән суга төшкән төсле
		Хат-хәбәрсез булды Нәҗибе…
		Ничә кояш алыштырды күкләр,
		Күпме күлмәк үзе яңартты.
		Бу чәчләрен еллар гына түгел,
		Хәсрәт уты җем-җем агартты.
		Кулларында – нечкә инә-җебе,
		Уйларында – төпчек Нәҗибе.
		Суга төшкән кебек юкка чыкты
		Көрәшләргә киткән Нәҗибе…
		Көтә ана. Тормасын, дип, каплап,
		Күчереп куя тәрәз гөлләрен.
		Мин үлгәнче кайтыр, бәлки, диеп,
		Төшләр юрап көткән көннәре…
		Ярылып чәчәк аткан яраннары —
		Яралары кебек күңелнең.
		Унҗидедә киткән оланнары
		Ятып калган яуда Кименең.
		Канат кагып, илгә язлар килә,
		Чәчәк ата гөлләр җир тулып.
		Үсмер генә килеш киткән уллар
		Җиңү яулап кайта ир булып.
		Көтә ана, төйнәп сабырлыгын,
		Хәбәр китерер диеп яз ае.
		Кайта Нәҗипләре аналарның
		Ерак еллар аша яз саен.




Ышаныр идем


		Кеше ышанмас сүзне
		Хак булса да сөйләмә…

    Халык әйтеме

		Хак булса да ышанмыйлар
		Кайчак кеше сүзенә.
		Ялган, дип ягалар кара
		Сөттән ару йөзенә…

		Дөрес сүздән дә көләләр,
		«Тузга язмаганны» дип.
		Сөйлә чынга охшаганын,
		Ичмасам, ялганның дип.

		Ялварып телим эчемнән:
		Бирмә шул бәлаңне, дим;
		Тузга язылган ялганнан
		Саклый күр бәндәңне, дим…

		Ә үзем әкияткә дә
		Ихлас ышаныр идем.
		Дөп-дөрес кырыс чынлыктан
		Бераз бушаныр идем…




ярый әле


		Ярый әле җирдә шагыйрьләр күп,
		Юкса аның бик күп серләре
		Чишелмичә калган булыр иде,
		Төзәлмичә – бик күп чирләре.

		Ярый әле җирдә кешеләр күп,
		Юкса һәрбер шигырь юлында
		Укыр идең күпләр өчен күптән
		Ачылып беткән серләр турында…




Ватан урамы


		Кояшыңны сузып кочагыма,
		Диңгезеңне җәеп юлыма
		Каршы алган идең, Болгария,
		Эреп киткән идем җылыңа.

		Җимешеңдәй татлы икән сүзең,
		Суларыңдай саф күз карашың.
		Иркәләдең мине, әниләр күк
		Назлагандай сабый баласын.

		Күңелемә ятып, сеңеп калды
		Күркәм гадәтләрең, көйләрең.
		Хуш исләре белән һушны алды
		Хушбуй ясый торган гөлләрең…

		Поезд әле синең җирдән бара,
		Тәгәрмәчләр бии болгарча.
		Шигыремә килеп керерсең дип
		Уйламаган идем моңарчы…

		Болгария, гүзәл Болгария,
		Күмелгәнче яулык болгармын.
		Калдырдым күк синдә йөрәгемне,
		Моңнарына төреп Болгарның…

		Балкып озатып калды Балкан иле,
		Әллә ничә телдә макталып.
		Варна – Мәскәү юлы, ә мин аны
		«Ватан урамы» дип атадым.

Варна – Мәскәү




Идел вальсы


		Казан утларын,
		Сабантуйларын,
		Идел акчарлагын күрергә
		Кил син, кил безгә —
		Идел-диңгезгә,
		Дуслар булып калыйк гомергә.
		Казан яклары,
		Идел ярлары
		Онытылмый бер керсә күңелгә.
		Бик күп илләрдә,
		Төрле телләрдә
		Сәлам, диләр, сәлам Иделгә.
		Идел – сердәш ул,
		Идел – иптәш ул,
		Юл чыкканда Идел – җыр башы…
		Туар таңнарга
		Каршы барганда
		Идел булсын, Идел юлдашың.




Уйлану


		Тәпи йөрер чагы җиткән,
		Идәнгә төшкән бала.
		Тирбәтеп, назлап үстергән
		Бишеге кемгә кала?..

		Газиз әнкәмнең әнкәсе
		Толымын үргән тарап,
		Учымда – талир тәңкәсе, —
		Бу төсе кемгә кала?..

		Көрәген куеп бер читкә,
		Ил карты уйга кала:
		Чишмәсен казыды, суын
		Эчәргә кемгә кала?..

		Бер-бер артлы оланнарны
		Үзенә тартты кала.
		Ата-баба гомер иткән
		Төп нигез кемгә кала?..

		Тергезеп торганда гына,
		Учаклар дөрли, яна.
		Тукайлы, Такташлы иткән
		Бу телем кемгә кала?..

		Җайга искән җил көенә
		Уйга талган киң дала:
		Бу тынлык – кемнәр кулына,
		Бу киңлек кемгә кала?..

		Нурларга манчылган офык,
		Төн ишеген таң кага.
		Без китәрбез шәфәкъ байгач,
		Ә кояш кемгә кала?..

		Һәр мизгел көтә күк җавап,
		Замана сорау ала:
		Бу тормыш – кемнәр иңенә,
		Бу дөнья кемгә кала?!




Соңарма!


		Җиткән!
		Күп язылды
		«Алсу таңнар,
		саф инешләр,
		пешкән җимешләр»…
		Төптән уйлар вакыт:
		Барсыннан да
		Мәхрүм калса кинәт,
		Җир нишләр?..
		Диңгезләр күп,
		Әмма янгын чыкса,
		Сүндерергә суы җитәрме?
		Хак сүзләр күп,
		Әмма тынлык басса
		Бар дөньяны,
		көче җитәрме,
		Кыймылдатып телен,
		Җир-ананың
		Карт Кояштан гафу сорарга?!
		«Саклый алмадың» дип батса кояш
		Һәм онытса кабат чыгарга?..
		Кемгә дога укып табыныр җир,
		Кемнән шунда шәфкать сорарга?!
		Җавап эзлә! Ашык!
		Соңарма!




Идел улы


		Ник дулкыннар шауламасын,
		Идел ич ул, киң ич ул…
		Идел буйларында туган
		Якташыбыз Ильич ул.

		Ник җилкәннәр җилкенмәсен,
		Давыл ич ул, җил ич ул…
		Иделдә җилкән киергән
		Идел улы Ильич ул.

		Хыяллары, эше белән
		Мул Иделгә тиң ич ул…
		Шул Иделне иңле иткән
		Идел улы Ильич ул!..




Син җырлаган чакта


Илһам Шакировка


		Син җырлаган чакта тынып калам,
		Кузгалырга кыймыйм урынымнан.
		Адашам мин кереп моңнарыңа,
		Әйтерсең лә алар кара урман…

		Һәммә нәрсә җырлый, бер мин җылыйм,
		Бар дөньямны күмә синең моңың.
		Мин әсирең шунда, мин – бер колың,
		Аңлаталсаң аңлат серен моның…

		Син җырлаган чакта, дөнья гүзәл,
		Авырлыклар килсә, аңа түзәм.
		Бер канатсыз киңлекләргә очам,
		Бер корабсыз дәрьяларны гизәм…




Чормадагы кече сандыгым


		Беркөн шулай чормабызда торган
		Кече сандыгымны хәтерләп
		Менеп киттем. Эзләп таптым үзен.
		Тотмаганмын инде кадерләп…
		Сөртеп ташладым да еллар буе
		Өсләренә кунган тузанын,
		Утырдым мин анда шактый озак,
		Сизмәдем дә вакыт узганын…
		Утырдым мин күрешеп үзем белән,
		Яшьлек сәхифәсен актарып…
		Искә төште япь-яшь чакларым,
		Ниләр генә анда тапмадым…
		Үсмерчакның иң саф хатларын,
		Күңел дәфтәрләрен, шигырьләрем,
		Онытылып беткән эч серләрем, —
		Яшьлегемнең бөтен ядкярен.
		Истәлекләр монда, «тарихлар»,
		Кемнәргәдер үпкә сүзләре,
		Иң беренче сагыш эзләре…
		Яшерен генә гыйшык тотып йөргән,
		Утлар йотып йөргән көннәрем,
		Үзенә күрә тирән уйлар уйлап
		Йоклый алмый яткан төннәрем…
		Чормадагы кече сандыгым!..
		Яшьлегемне шундый сагындым…
		Берсенә дә тимим, изге сандык!
		Ертып атып, утта яндырмыйм…
		Хисләремне минем кузгатсаң да,
		Шул урыныңда сине калдырдым…




Көзге хатирә


		Көзнең матур бер вакытын сагынам,
		Мөмкин түгел истә калмаска.
		Арыш-бодай киптергән чак, җәеп
		Өйдә суккан буй-буй паласка…

		Җиргә төшеп кунган дәү кош сыман,
		«Җимен» көтеп тора тегермән…
		Кайберәүләр инде яңа оннан
		Ипиен дә салып өлгергән.

		Урамнарга чыккан тәмле исе,
		Ил куана җирнең сыена…
		Шул ипине манчып ашар идем
		Түбән очның чишмә суына…




Заһид ага скрипкасы


		Бертуктамый уйный һаман,
		Тынмый һич тә, кышмы, язмы…
		Әллә сезнең кулларда ул
		Тукай биргән моңлы сазмы?..

		Дәртләндерә, уйландыра,
		Моңландыра ул, ни кылмый…
		Әллә сезнең җырларда ул
		Сәйдәшләрдән күчкән моңмы?..




Җәйге җыр


		Тәүге җырым түгел, җәйге җырым,
		Анда – сандугачлар сайравы.
		Ишетелә печән чабучының
		Көйгә салып чалгы кайравы.

		Анда Ашыт буе камышлары
		Җилгә кушылып нидер җырлый күк.
		Болындагы күксел кыңгыраулар
		Башын иеп шуны тыңлый күк.

		Җәйге җырым – яшел нурлы аһәң.
		Синдә – чишмәләрнең агышы.
		Төпсез күңелләрдән тетрәп чыккан
		Ашкынулы хисләр тавышы.

		Тәүге җырым түгел, җәйге җырым,
		Анда күзләремнең сагышы.
		Шушы җырны җырлап, моңсу гына
		Яшьлегемнең үтеп барышы…




«И Мәхәббәт! ничек…»


		И Мәхәббәт! ничек
		Сыясыңдыр җиргә?!
		Акылым җитми бер дә
		Шушы даһи сергә…
		Тик бер йөрәк кенә
		Чайпалса да кинәт, —
		Бар дөньяны күмәр…
		Ә бит алар күпләр…
		Әллә җиргә сыймый
		Ашкан Мәхәббәтнең
		Йолдызлары белән
		Бизәлгәнме күкләр?!




Ә без – икәү

(Җыр)


		Су буенда ялгыз көймә,
		Сыңар ишкәк көймәдә.
		Дулкын агызып киткән ишен,
		Ник аерган, нигә лә?..

		Ялгыз иткән,
		Ә без – икәү…

		Юл читендә ялгыз нарат
		Башын игән җилләргә…
		Юк сердәше, моңая ул,
		Зарын сөйләр кемнәргә?..

		Ялгыз икән,
		Ә без – икәү…

		Сулган йөзле түгәрәк ай
		Йөзеп йөри ялгызы.
		Чиләгенә йолдыз җыя
		Көянтәле ай кызы…

		Ялгыз икән,
		Ә без – икәү…




Бер мизгел


		Диңгез шәмәхә —
		Диңгездә шәфәкъ…
		Дулкын дулкынны
		назлаган чагы.
		Җил булып җилнең
		Диңгез тынлыгын
		Бозарга кереп
		базмаган чагы.
		Күңел тулудан,
		Әсир булудан
		Шагыйрьнең бер юл
		язмаган чагы.




Кем бәхетле дөньяда?


		Кем бәхетле дөньяда? —
		Игенче иген иксә,
		Олаучы атын җиксә,
		Юлаучы барган җиреннән
		Исән-сау кайтып җитсә —
		Шул бәхетле дөньяда.
		Балыкчы балык тотса,
		Балтасын тотса оста,
		Мәңгелек сүз әйтсә шагыйрь,
		Булса да җыры
		кыска…
		Кем бәхетле дөньяда? —
		Җырчы җырлап туймаса,
		Рәссам төсен җуймаса,
		Көзе җитмәс борын адәм
		Яфракларын коймаса…
		Шул бәхетле дөньяда —
		Кем Кешегә елмая,
		Кайгы килсә, җиргә түгел,
		Айга карап моңая…
		Шул бәхетле дөньяда —
		Кемгә газиз Ил-ана,
		Кем тормышның кадерен белә
		Һәм үзенә инана!..




«Ышанам йөрәгемә» китабыннан








Юлга чыктым


		Юлга чыктым.
		Йөгем нинди авыр,
		Юкса
		Җыймадым да вагын-төяген…
		Хәер,
		Кайчак дуслар күтәреште,
		Тик күбесен үзем төядем.

		Юлга чыктым…
		Барыр җирем ерак.
		Беләм:
		Ак күперләр көтми алдымда.
		Иңнәремә салдым бар йөгемне,
		Ышанычым салдым —
		Адымга…




җавап


		– Син шигырьдә янасың да
		Өзелеп-өзелеп сөясең.
		Ә чынлыкта ничек менә? —
		Арттырмыйча сөйлә син…

		Гамьсезне дә уятырлык
		Сүзләр сайлый беләсең.
		Әллә инде болай гына
		Оста сайрый беләсең…

		– Шигыремә ни салынган,
		Шул – серемнең изгесе.
		Яшәвемнең рәвеше ул,
		Тормышымның көзгесе!..




«Сез, шагыйрьләр, – дисең, – хыял капчыклары…»


		«Сез, шагыйрьләр, – дисең, – хыял капчыклары,
		Бер уйласаң, сездән нинди файда инде…»
		Тик онытма: һәр җиңүне алгы сафта
		Әйдәп барды җыр-пионер, җыр – иң башта,
		Җырлар белән күптән үк бит айда идек…




Үзем белән үзем сөйләшәм мин


		Үзем белән үзем сөйләшәм мин,
		Әңгәмәдәшләрем юктан түгел.
		Кайчагында шулай үз-үзенә
		Сорау бирә, җавап эзли күңел.

		Үзем белән үзем киңәшәм мин,
		Теләктәшләр юктан түгел һич тә.
		Кеше акыл бирә тора, ә син
		Гел үзеңчә ниятлисең эчтән…

		Сөйләшеп тә, киңәшеп тә була,
		Тик серләшеп булмый үзең белән…
		Кылган эшләреңне күрә бел син
		Намус дигән шаһит күзе белән.

		Шунда гына замандашларыңның
		Туры карау мөмкин йөзләренә.
		Һәм иркенләп гәпләшергә мөмкин,
		Кушылырга дөнья сүзләренә…




Шагыйрь кызлар


		Шагыйрь кызлар, дисез, нинди була? —
		Шагыйрь кызлар алар төрле була.
		Карашлары тирән, серле була —
		Җидесендә җитмеш төрле уй…

		Кошлар телен белеп сөйләшәләр,
		Җилләр белән калып серләшәләр,
		Йолдызларга җырлар өләшәләр —
		Җидесендә җитмеш төрле көй…

		Салават күперләрен кичәләр, ди,
		Әкият иленә дә күчәләр, ди;
		Сусаганда… шигырь эчәләр, ди, —
		Җидесендә җитмеш төрле сер…

		Эч серләрен җырга салалар да
		Эчкерсез саф булып калалар, ди;
		Мәхәббәттән илһам алалар, ди, —
		Җидесендә җитмеш төрле җыр…




«Мин – ирексез…»


		Мин – ирексез,
		Язган чакта һәр сүз
		Бәйләп тота мине газаплап.
		Мин – хаким дә —
		Буйсындырам әле
		Шул сүзләрне үземә аз-азлап…




Тылсымлы кое


		Сыйламага сыең булмаса,
		Сыйпамага телең булсын.

    Әйтем

		Сыйпамага – телем түгел,
		Сыйламага сыем бар.
		Күңелемнең иң түрендә
		Гаҗәеп бер коем бар…

		Бер сәбәпсез көлдерә ул,
		Бер шәрабсыз исертә.
		Сусауларын җанның баса,
		Алҗыганга – көч кертә.

		Ул коеның хикмәте бар,
		Могҗизалы бер көче:
		Туганлашып аерылыша
		Суын эчкән һәр кеше.

		Көе юкны – көйле итә,
		Моңы юкны – елата.
		Моңы тулып, сагыш баскан
		Күңелләрне юата…

		Хуш киләсез, өем ачык,
		Йөзем ачык, мул сыем.
		Илһам бирсен әле дуска
		Шул коемның тылсымы.

		Бу табынга килеп чыккан
		Һәр кешегә урын бар:
		Берләштергән, серләштергән
		Изге сыем – җырым бар.




Сәер «чир»


		Төзәлмәслек бер «чир» йоккан миңа,
		Мин авыру… Ләкин сызланмыйм.
		Шул михнәттән бары ләззәт табам,
		Дәваланулардан узган мин…

		Мин авыру, ләкин хаста түгел,
		Бу «чир» миндә – җирем-суымнан.
		Кешеләргә сихәт бирсә сүзем,
		Бик тиз генә әле суынмам…

		Чирен сиздермәгән үлә, диләр.
		Шуңа күрә тормыйм яшереп.
		Ул – саулыгым минем, ул – сафлыгым,
		Ул – давылым минем, яшенем.

		Бу «чир» миңа кемнән кагылгандыр?
		Ихтимал, ул йоккан халкымнан.
		Шул авыру мине утка сала,
		Тартып ала үзе ялкыннан.

		Чир түгел ул, үзе дәрман-дәва,
		Газаплы да, әмма зыянсыз.
		Савыга да алмыйм, терелә дә,
		Һәм яши дә алмыйм мин ансыз!




«Шыбыр-шыбыр ява яңгыр…»


		Шыбыр-шыбыр ява яңгыр,
		Ялтыр-йолтыр бии яшен.
		Шашып-шашып көлә күкләр,
		Шатлыгыннан коеп яшен…

		Яз җиңде, яз, ярсу язлар!
		Бу тавышлар гына аз ла…
		Күкрәп җырлар заман бит бу,
		Рәхәтләнеп бар авазга!




Үзе тапса…


		Их, җәмәгать, шигырь ясап,
		гомер уздырасы юк.
		Үзеңдә булмаса, эзләп,
		табан туздырасы юк…
		Җыр табам дип, болыннарга,
		чәчәкләр арасына
		атылсаң да – ышан да тор
		бернисез каласыңа.
		Килсә килә ул кинәттән,
		рөхсәтләр сорап түгел —
		Дөньяның бөтен чүбеннән
		бушый да кала күңел…
		Шул бушлыкны тутырам дип,
		илһам чишмәсе ташый…
		Үзеңнән хәтта бизсәң дә,
		яңадан итә гашыйк.
		Юк, сокланып утырмыйсың,
		көмеш көзгегә карап.
		Дөньяга чыгасың, әле дә
		булмадым диеп харап…
		Кешеләргә омтыласың
		иң изге хисләр белән.
		Хозурланып онтыласың
		иртәләр, кичләр белән…
		Яшәрәсең. Үзеңә дә,
		башкаларга да рәхәт.
		Үзе эзләп килеп тапса,
		шигыремә мең рәхмәт!




Һәрчак кеше булып кал!

(Көньяк Африка республикасы шагыйре Леонард Косадан)


		Олы кеше булып кал!
		Бу сабый, дип котыртырлар,
		Нәселеңне корытырлар,
		Олы кеше булып кал!

		Горур кеше булып кал!
		Баш кыйммәтме, намусыңмы,
		Бергәләпме, ялгызыңмы —
		Горур кеше булып кал!

		Кыю кеше булып кал!
		Яшәү өчен йөрәк кирәк,
		Ирек өчен көрәш кирәк —
		Кыю кеше булып кал!

		Көчле кеше булып кал!
		Юкка-барга түкмә көчең,
		Хәлсезләрне яклау өчен,
		Көчле кеше булып кал!

		Батыр кеше булып кал!
		Закон богау кидерсә дә,
		Хаклык сүзгә тилмерсә дә,
		Батыр кеше булып кал!

		Гадел кеше булып кал!
		Ялган хөкем сөргән заман,
		Хакыйкатьне даула һаман —
		Гадел кеше булып кал!

		Киң күңелле булып кал!
		Бу сүз күптән таушалса да —
		Түз син, чыда, таш яуса да,
		Киң күңелле булып кал!

		Азат кеше булып кал!
		Үзебезчә яшик, дисәң,
		Җиргә бәхет чәчик, дисәң,
		Азат кеше булып кал!




Яшь чак


		Очам, шашам, көләм,
		Әмма уйламагыз:
		Гамьсез нинди, яшь шул әле, диеп, бу кыз.
		Керфегемнән тамып торган моңнарым бар,
		Былбыл кунып сайрый торган кылларым бар,
		Такыялар итеп үрер җырларым бар.
		Көләм шуңа:
		Сәфәр чыксам, озатып калыр кырларым бар,
		Тапталмаган сукмакларым, юлларым бар.
		Йөрәгемнән ташып чыккан хисләремне
		Эшкә җигә торган алтын кулларым бар.
		Йолдызларга карый торган күзләрем бар,
		Тик берәүгә саклап йөргән сүзләрем бар.
		Яшьлегемнән алып үзенә сүрелмәс нур,
		Ак киләчәк – бәхет табар елларым бар.
		Уйныйм, көләм, шашам,
		Әмма уйламагыз:
		Гамьсез нинди, яшь шул әле, диеп, бу кыз.
		Көләм шуңа:
		Тормыш үзе яшьлек кебек.
		Кирәк булса яшьнәрмен дә яшен кебек!




Анам!


		Анам!
		Син – туфрагым минем,
		Ә мин —
		Бер чәчәгең,
		Җиткән җимешең…
		Анам!
		Көмеш елгам син,
		Ә мин —
		Бер тармагың,
		Нәни инешең…
		Җырлый-җырлый агам
		Кояшларга табан.
		Көйләре – синеке,
		Сүзен
		Үзем табам…




Рәхмәт!


		Әй Җирем!
		Миңа тормыш биргәнсең.
		Кояш күр,
		Һава сула, дигәнсең.
		Сусавым басылсын өченгә,
		Саф сулы
		Салкын чишмә биргәнсең…
		Аннары —
		Бәхетле булсын дип,
		Күзләре
		Гел көлеп торсын дип,
		Миңа син
		Иң газиз бер бүләк —
		Әти белән Әнине
		Биргәнсең…




Әнигә кайту


		Әни, әни, үсеп җитәр-җитмәс,
		Берәм-берәм балаларыңны
		Озата тордың, өлгерми дә калдык
		Бүлешергә моңың-зарыңны…
		Кош балаларыдай таралыштык,
		Хатлар гына йөри арада.
		Сизәм, әни, алар гына аздыр
		Бала табып баккан анага…
		Сүзләреңә кушып, йөрәгеңнең
		Моңын җибәрәсең хат аша.
		Һәрбер юлың истәлекләр ачып,
		Балачакка барып тоташа…
		Гел өйрәтә идең пөхтәлеккә,
		Чигүләргә, токмач кисәргә…
		Рәхмәт, әни, киңәшләрең белән
		Булышкансың безгә үсәргә.
		Әле улларыңны озатасың,
		Әле кызларыңны көтәсең.
		Сиңа кайтам, әни, сөенә-сөенә,
		Син яңадан сабый итәсең…




Әни теккән күлмәкләр…


		Сагындырып искә төшә
		Сабантуй күлмәкләре.
		Әни тегеп бирә иде,
		Кушып саф теләкләрен…

		Итәкләрен бөрмә итеп,
		Билен нечкә, тар итеп.
		Иптәш кызым белән бергә
		Икебезне пар итеп.

		Чыпчыклы да, чәчәкле дә,
		Шакмаклы да, борчаклы…
		Күргәнегез булды микән
		Бездәй җанлы курчакны?

		Якалы да, путалы да,
		Төймәле дә, кесәле…
		…Мәйдан уртасына чыгып
		Биисе бар ич әле.

		Йөгерәбез, әниләрдән
		Алда барып җитәбез.
		Кызлар белән җыелышып,
		Бию көен көтәбез.

		Менә җитә безнең чират.
		Тору кая кыстатып:
		Без – күбәләк, без – карлыгач,
		Бездә бөтен осталык.

		Сабантуйның ни кызыгы
		Яңа күлмәк кимәгәч?
		Сокланышып бер-береңә:
		«Котлы булсын!» – димәгәч…

		Әле дә булса сагындыра
		Әни теккән күлмәкләр.
		Ул да шулай куансын, дип
		Алып кайтам бүләкләр.




Төшемдәге бишек җыры


		Җирдән сорап, күктән сорап
		Табасым килде сине.
		Әнкәй мине баккан кебек
		Багасым килде сине…

		Тик эзләмә энеңне,
		Тик сорама сеңлеңне…
		Беренчем дә, уртанчым да,
		Төпчегем дә син инде…

		Алма итеп кабыйммы,
		Чәчкә итеп үбимме,
		Колын итеп сөйимме? —
		«Әннә» иттең син мине.

		Ирен бөреп елыйсың,
		Каш җыерып көләсең.
		Тагып куйыйм түшеңә
		Елтыр-елтыр төймәсен:
		Сүз тидертмәм берәүдән дә,
		Тик күз генә тимәсен…

		Күктән эзләп, җирдән эзләп
		Табасым килде сине.
		Әни мине баккан кебек
		Багасым килде сине.

		Алларымда уйнатам,
		Тезләремдә биетәм —
		Тирбәлә хыял бишегем
		Күкләрдән дә биектә…

		Җырлатасың да мине,
		Биетәсең дә мине.
		«Әннә» дигән бер сүзеңнән
		Аңладым мин әнине…




Тагын язлар килде


Тукайга


		Нәни Апуш, сине
		Кулларыма алып,
		Йолдызларга тикле
		Чөясем килә.
		Үз әниең кебек,
		Битләреңнән үбеп,
		Сабыйкаем, диеп,
		Сөясем килә.

		Башкалардан элек
		Хәлләреңне белеп,
		Шөбһә-шикләреңне
		Таратыр идем.
		Туганым күк күреп,
		Йөрәгеңә кереп,
		Абыйкаем, диеп
		Яратыр идем.

		Ялгыз чакларымда,
		Ялгышканнарымда,
		Киңәш сорап, сиңа
		Киләсем килә.
		«Замандашым, Тукай,
		Мин адаштым бугай,
		Чыгар туры юлга», —
		Диясем килә.

		Тагын язлар җитте,
		Җыелып сиңа килдек,
		Һәйкәлеңнең ташын
		Үбәсем килә.
		Җырларыңның көче
		Җиргә күчкән өчен,
		Тукаем, дип башым
		Иясем килә…




«Мин Тукайның үзен күргәнем бар…»


		Мин Тукайның үзен күргәнем бар —
		Өнемме ул, белмим, бер төшме…
		Очраттым мин аның бер ялгызын
		Кырлай кырларыннан үтешли.

		Мин Тукайны тыңлап торганым бар.
		Җанга сихәт бирде ул, тәнгә —
		Шүрәлесен укып чыкты миңа
		Кырлай урманында йөргәндә.

		Мин Тукайга кулым биргәнем бар,
		Ышансагыз-ышанмасагыз.
		Хаклыгына моның инанырсыз,
		Шагыйрь якларына барсагыз.




Казанда – Тукай


		Ник, дисәм, шулай зәвыклы,
		Ник болай якты бу ай —
		Казанда шигырь бәйрәме,
		Кунакка кайткан Тукай.

		Ул кайткан очып, талпынып,
		Пар канат – аргамагы.
		Омтылды аңа хисләрнең
		Судан пакь, кардан агы.

		И Тукай, дәртле Тукай, дип
		Ачыла ишекләре.
		И Тукай, моңлы Тукай, дип
		Тирбәлә бишекләре…

		Кайчандыр сусап Казанга,
		Җан атып әйткән сүзен:
		И Тукай, нурлы Тукай, дип
		Кабатлый Казан үзе…

		Ул тора карап сокланып,
		Шул изге каласына.
		Бар шагыйрьләр дә җыр язып
		Җәйде аягы астына…




Ел башы


		Яшибез —
		шуңадыр
		тоелмый, сизелми
		вакытның, гомернең
		узганы…
		Һәркемнең – үз юлы.
		Һәркемнең – үз елы.
		Һәркемнең – үз гаме…
		Яшибез…
		Ашыгабыз, көтәбез:
		Уза яз, җитә җәй,
		үтә көз —
		без гомер итәбез.
		Кырыс та, көчле дә,
		назлы да, иркә дә
		икән без…
		Якты да, нурлы да,
		кайчакта болытлы
		таңыбыз, иртәбез.
		Яшибез —
		иң кирәк кешеләр
		Җирдә без…
		Вакыт – ак аргамак,
		тотабыз, җигәбез:
		Ай-айлап, ел-еллап,
		көн-көнләп
		Ашкынган үрләргә
		җитәбез.
		Ә бүген —
		ел башы.
		Иминлек, тигезлек,
		изгелек
		булсын Җир юлдашы!
		Җирнең – бер кояшы,
		Синең – бер, минем – бер
		кояшым:
		Һәркемгә – уртак юл,
		Һәркемгә – уртак ел,
		Һәркемгә уртак тел
		булсачы!..
		Әниләр сөенсен,
		Әтиләр куансын,
		Сабыйлар елмайсын!
		Кешеләр еласа – бары тик
		Шатлыктан еласын…
		Галәмдәй киң тормыш
		елгасын
		Армыйча кичәрлек,
		дәрт-дәрман өстәрлек
		таза, нык, көр булсын
		ел башы!
		Ел башы…




Онытмагыз җирне!


		Кешеләргә беркөн
		дәһшәтле төш керде,
		Галәм бушлыгыннан
		иңрәп кайткан кебек,
		шомлы аваз килде:
		«Югалттыгыз Җирне!
		Югалттыгыз Җирне!..»
		Байтак вакыт узган,
		имеш, аннан бирле…
		Күпме сулар аккан,
		дияр идең – юк су!
		Күпме көннәр үткән,
		дияр идең – юк шул,
		Җирнең битен Кояш
		бүтән назлап үпми —
		Җир юк! Бушлык! Моңсу!
		. . . . . . . . .
		Кот очарлык сүзләр! —
		Укымасын күзләр,
		Ишетмәсен колак,
		әйләнмәсен телләр,
		язалмасын куллар —
		ташлар гына елар…
		Тфү… тәүбә… төкер…
		Төш кенә бу, шөкер!..
		Инеш-сулар агар,
		Кояш көн дә багар,
		ә бу куллар бары,
		якса, учак ягар,
		якса, учак ягар…
		Бу кулларның мәңге
		кеше үтерткәнен,
		капка, сарайларга
		качып ут төрткәнен
		Кояш күзе күрмәс.
		Андый шаһит булмас!
		Күрсә күрер аның
		урман утыртканын,
		бишек тирбәткәнен,
		икмәк пешергәнен,
		җирне сугарганын.
		Көл итәргә түгел,
		гөл итәргә җирне
		яралган бу куллар —
		онытмагыз аны!..
		ычкынмасын кулдан,
		Ныграк тотыйк Җирне!
		Җитәр, җитәр инде —
		Дәваларга вакыт
		Җирдә яман чирне.
		Кемгә таянырга?
		Кемгә тотынырга? —
		Башны алып Җирдән
		качып котылырга
		юк бит башка урын,
		юк ич бүтән чара:
		Яшәү өчен Җирдә
		көрәшергә кала!
		Көрәшергә кала!
		«Миңа җир-су кирәк,
		миңа һава кирәк,
		миңа дәвам кирәк»
		дип кан тибә йөрәк…
		Ишетсеннәр күкләр,
		укысыннар күзләр.
		Кабатласын телләр —
		нинди гади сүзләр:
		Чишмә җырлап агар,
		Кояш Җиргә багар.
		Ә бу куллар бары,
		якса, учак ягар,
		якса, учак ягар…




Сугышның җиденче атнасы


		Сугышның җиденче атнасы —
		Без юк әле җирдә.
		Билгесез
		Әтиләрнең кайтыр-кайтмасы…

		Сугыш көндәлеге алдымда:
		Кырык елга артка чигенәм.
		Афәт килгән илгә ябырылып,
		Кара тамга таккан җиңенә…

		Сугыш көндәлеге ни сөйли? —
		Бик күп телдә аның сүзләре.
		Кырык тапкыр кырып юсаң да
		Бетми һаман сугыш эзләре.

		…Менә гамьсез яшел якшәмбе —
		Көндәлекнең башы шушыннан.
		Бу көн, кара төнгә әйләнеп,
		Елъязмага барып кушылган…

		Кичә генә кызлар озатып,
		Гармун тартып йөргән егетләр —
		Озаттылар бүген үзләрен,
		Киерттеләр шинель-итекләр.

		Газиз туфрагыннан айрылып,
		Кемгә рәхәт утка керергә?..
		Фашист өчен, бәлки, кызык бер
		Хәрби сәяхәттер чит җиргә…

		Сөрән салды дошман: «Яшәүдән
		Туктады, дип, Мәскәү каласы…»
		Белми әле, мәлгунь, үз канын
		Теле белән үзе яласын.

		Сугышның җиденче атнасы —
		Гитлерның дегетле капкасы…
		Өзелеп көткән җиңү таңына
		Атласы да әле атласы.

		Атна түгел, һәрбер минутның
		Җиңү көнен якынайтасын
		Белеп типте миллион йөрәкләр,
		Белмәсә дә исән кайтасын…

		Өчпочмаклы очар хат түгел,
		Кара язу тотып кулына,
		Хат ташучы килсә урамнан,
		Очрамавың хәер юлына…

		Хатыннары ире урынында,
		Энеләре – абыйларының.
		Сугыш уенына әйләнде
		Тормышлары сабыйларының…

		Ватан-ана өнди көрәшкә:
		Канга – кан, дип, үлем – үлемгә!
		Буыннарны гүя кисәтеп,
		Басып калды Мамай үрендә…

		Сугышның җиденче атнасы —
		Без юк әле җирдә.
		Билгесез
		Әтиләрнең кайтыр-кайтмасы…




«Уел» көе


Сугышта хәбәрсез югалган

Фатыйх абзыема багышлыйм


		Үзәкләрне өзеп, үкси-үкси,
		«Уел» көе агыла үзәннән.
		Кем булыр бу ялгыз өзгәләнгән,
		Яшь китереп безнең күзләрдән?

		Кем булса да булыр, җыр – үзе бу,
		Хәтер җепләренә уралып
		Агыла да агыла тын бушлыктан,
		Күксел офыкларга юл алып.

		…Әни белән шулай балачакның
		Йолдызлы бер җәйге төнендә
		Тыңлап торган идек без бу көйне,
		Хәйран калып, капка төбендә…

		– Әй кызым, – ди әни, – шушы җырны
		Фатыйх абзаңнан да остарак
		Җырлаганын белмим беркемнең дә,
		Гомере генә булды кыскарак…

		Сузып-сузып җырлар иде, мәрхүм,
		Бигрәк иркен иде сулышы,
		Өзелепләр калды ярты юлда,
		Каян гына чыкты сугышы!..

		Әй ул көннәр, күпме газиз ирләр
		Әрәм булды ла соң, бәгырьләр.
		Уелып-уелып, «Уел» гына ага,
		Җырлар озын – кыска гомерләр…

		Хәбәр булып гүя үткәннәрдән
		Агыла да «Уел», агыла.
		Әллә кайта безгә сәлам булып,
		Әллә китә Фатыйх абыйга…




Карт димә син ветеранга!.


		Карт димә син ветеранга —
		Йөрәгендә ялкын янган,
		Күзләреннән Җиңү көне
		шатлыгының яше тамган
		кешеләрнең яшьлекләре
		мәңгелеккә җирдә калган —
		Карт димә син ветеранга!..

		Шып туктаган моңлы тальян,
		бер матур җыр өзелеп калган.
		Ут эченә атылганнар,
		мәхрүм булып тыныч таңнан.
		Табыну кирәк изге канга:
		яна яшьлек төсе анда —
		Карт димәгез ветеранга!..

		Япь-яшь килеш аңа солдат
		гадәтләре сеңеп калган.
		Холыклары кырысланган,
		тик күңелләр йомшак һаман.
		Имин генә булсын заман,
		оныклары килә алдан —
		Карт димә син ветеранга!..

		Сүзләренең иң изгесен,
		сыеп бетмәгәнен хатка
		сугышлардан исән кайткач,
		улларына әйткән кат-кат…
		Исе китми коры данга,
		Гөлләр җыеп китер аңа —
		Сабый җанлы ветеранга!..

		Ул бүген дә, нык-нык басып,
		яшьлек белән бер үк сафта
		бер аяктан атлый алга,
		ашыкмыйм, ди, әле ялга.
		Тигезлән, ди, карап аңа,
		горурланып Ватан-ана —
		Карт димәгез ветеранга,
		Карт димәгез ветеранга!..




Юлда


		Дөм караңгы, ә мин юлда калдым,
		Сулда да юк иптәш, уңда да.
		Кырлар мине күрми, мин – кырларны.
		Авыр бигрәк бару шуңа да…

		Караңгы төн белән җитәкләшеп
		Уздык инде шактый араны.
		Әмма ул да арды, артта калды,
		Япа-ялгыз бер мин барамын.

		Тик өметем мине ташламады.
		Менә тиздән яңа юлдашым
		Каршы чыгар үбеп битләремнән,
		Көтеп алган якты кояшым…




Адресыбыз – КамАЗ


		Кама буйларына
		Сагынып кайта язлар.
		Сагынып-сагынып, аннан
		Кемнәр хатлар яза?
		Почтальоннар нидән
		Шундый көләч, шатлар?
		Сумкалары тулы —
		Әнкәйләргә хатлар.
		«Кадерле әнием!»
		«Дорогая мама!..»
		Кайнар сәлам юллый
		Әнкәйләргә Кама.
		«Бездә хәзер язлар,
		Кама күге аяз.
		Кама ярларында
		Яңгырый шат аваз:
		КамАЗ… КамАЗ… КамАЗ…
		Юксындыра бераз,
		Сагындыра аз-маз.
		Адресыбыз таныш —
		Татарстан, КамАЗ».
		Ярларына сыймый,
		Гөрләп ага Кама.
		Шат хәбәрләр сөйли
		Әнкәйләргә Кама.
		…Хатлар әнкәйләргә
		Килгән улларыннан,
		Кыю кызларыннан,
		Фронт юлларыннан —
		Сугыш кырларыннан,
		Шифа-дәва булып,
		Кайнар сәлам булып,
		Күчеп кулга-кулдан…
		Илнең тыныч күге,
		Хатлар укый бүген
		Бәхетле әнкәйләр:
		Онытмый бәбкәйләр.
		Һәрбер почмагыннан,
		Хезмәт учагыннан
		Изге хәбәр белән
		Хатлар һаман килә.
		Ерак урманнардан,
		Яңа урамнардан,
		Диңгез-күлләреннән,
		Комлы чүлләреннән,
		Миллион еллар буе
		Дәшми-тынмый яткан,
		Бүген чәчәк аткан
		Чирәм җирләреннән.
		Җирдән, судан, күктән —
		Хатлар килми кайдан!..
		Килеп төшәр беркөн
		Таң калдырып Айдан.
		…Почтальоннар нидән
		Шундый көләч, шатлар?
		Сумкалары тулы
		Гел бәхетле хатлар…
		Хатлар агылалар,
		Хатлар ява һаман,
		Җитми кала битләр,
		Сүзләр бетми кала —
		Бигрәк киң шул Кама,
		Чорга тиң шул Кама…
		«Юксынсак та кайчак,
		Сагынсак та аз-маз…
		Теләгебез сүнмәс,
		Беләгебез талмас.
		Әкиятләрне узып
		Калка яңа кала;
		Урамыбыз яңа,
		Җырларыбыз яңа…
		Яңгырый шат тавыш,
		Яңгырый шат аваз.
		Адресыбыз таныш —
		Татарстан, КамАЗ…»




Туган җир


		Чирәмеңә ятсам – чирем китә,
		Кычытканың чакса – көч алам.
		Басуларың буйлап тиз-тиз атлап,
		Иркен сулыш алып кем бара? —
		Таныйсыңдыр, җирем, үзгәрсәм дә,
		Тыштан гына, кабык кына ул,
		Бик эзләсәм әле, сабый чакның
		Эзләрен дә табып була ул…

		Их, шушында кайтсаң, хисләр ташый,
		Баштанаяк били таныш моң.
		Сагышлар да тизрәк җырга күчә,
		Ачылгандай була тавышым.
		Сагынганмын икән, сыйпап куям
		Алабута, әремнәреңне…
		Әллә инде, димен, гел әрәмгә
		Үткәрәмме гомерләремне,
		Читкә китеп иркен кочагыңнан,
		Мәхрүм булып туфрак исеннән.
		Зур калада корган исәпләрем
		Сине күргәч чыга исемнән…
		Их, туган як, бар бер хикмәт-серең:
		Гомер узган саен тартасың.
		Әллә нәрсә булды, сиңа хәзер
		Бөтенләйгә килә кайтасым…

		Чирәмеңә ятсам – чирем китә,
		Кычытканың чакса – көч алам.
		Кырларыңа чәчеп җыр-моңнарын
		Кайтып бара сиңа үз балаң…




Чишмәләремне диңгезләр көтә


		Диңгезләр нидән
		Көләләр икән?
		Ерак-ерактан
		Килгән чишмәнең
		Кадерен алар
		Беләләр микән?
		Беләләр микән
		Диңгезләр шуны:
		Дулкын җырында —
		Чишмәләр моңы…
		Дөнья серләрен
		Чәчми-түкмичә,
		Көчле чишмәләр
		Коя диңгезгә…
		Тыңладым әле
		Дулкыннар серен,
		Тагы да тирәнгә,
		Эчкәрәк кереп.
		Үзләрен шулай
		Шатландырганын,
		Яңа чишмәләр
		Сафландырганын
		Сөйләде миңа
		Шул ак дулкыннар,
		Уйнак дулкыннар,
		Тыйнак дулкыннар…
		Диңгезләр нидән
		Моңая икән?
		Әллә берәрсе
		Бүген киләсе
		Чишмәнең җырын
		Бүлдеме икән?
		Йә берәр чишмә
		Ярты юлында
		Мүкләнеп калып
		Үлдеме икән?..
		Ул чишмәләрне
		Кем юллар, эзләр?
		Шуңа шомлана,
		Ахры, диңгезләр…
		Чишмә-чишмәдәй
		Хисләр агыла.
		Ашкына алар
		Диңгез ягына…
		Күңелем чишмәсе
		Калмасмы кибеп,
		Өзелмәсме ул
		Татлы төш кебек?
		Аккан сулардай
		Гомерләр үтә.
		Чишмәләремне
		Диңгезләр көтә…




Балхаш белән очрашу


		Сары-Шаган. Казахстан күге.
		Шундый якты монда йолдызлар.
		Бер белмәгән чит-ят стансада
		Калдыра да китә поездлар.
		Балхаш инде ерак түгел, диләр
		Юлдашларым, алар мондагы.
		Көпчәкләрне узып тәгәрәде
		Дала буйлап уйлар йомгагым.
		Нинди җырлар, димен, көтә икән,
		Чыккан саен яңа сәфәргә…
		Кемдер дәште: «туташ, йокламагыз,
		Килеп җиттек инде шәһәргә…»
		Ят урамнар чумган ай нурына,
		Туп-турыга үскән тупыллар.
		Арасыннан күренеп калды ярга
		Йөзеп чыккан шәрә дулкыннар…
		Балкып ята Балхаш, кочагына
		Атылырга иде исәбем,
		Дулкыннарын оялтырмын, диеп.
		Тыеп калдым көчкә хисләрем…
		…Аяз көндә Балхаш, уйный-уйный,
		Җиде төрле төскә керә, ди.
		Җиде төсен аның җете күзле
		Бәхетлеләр генә күрә, ди.
		Таңда килермен дә сәламемне
		Тапшырырмын аңа Иделдән.
		Ә дулкыннар миңа каршы йөзеп,
		Җиде төскә кереп җемелдәр…




Сәмәрканд базары


		Шәрык, Шәрык! Көмеш арык!
		Юмарт кояш, көләч халык.
		Кавын-карбыз, хөрмә-җимеш:
		Карап торма, әйдә, җитеш!
		…Бармый калма, диләр иде,
		Сәмәркандның базарына,
		Онытылмаслык җырлар төяп
		Кайтырсың, дип, Казаныңа…
		Шаулый базар, гөрли базар,
		Көләч йөзләр, шомырт күзләр.
		Җанга рәхәт булып китә,
		Ишетелгәч таныш сүзләр…
		Агыла җыр бертуктаусыз —
		Дөньябызны онытабыз:
		Язып алып сүзләрен үк,
		Бер әкәдән җыр отабыз…
		«Миһманларга – хөрмәт», – диләр,
		Карамыйлар ятлар итеп.
		Үзбәк егете түбәтәен
		Салып бирде ядкяр итеп.
		Авыз итми китмәгез, ди,
		Сәмәркандның кабартмасын…
		Бигрәк кунакчыл як икән —
		Ничек итеп яратмассың!
		Ашап туя торган түгел
		Мантыйлары, лагманнары.
		Аяк бөкләп, күк чәй эчсәң
		Бетә бөтен арганнарың.
		Өем-өем – киштәләрдә
		Парча-парча кызыл маллар:
		«Менә монысы җөдә затлы —
		Казан кызы, алмый калма!»
		Бер сылуның чәчләренә
		Һәммәбез дә хәйран калдык —
		Үзе сизмәгәндә генә,
		Толымнарын санап алдык…
		Артык озак булмый йөреп,
		Вакыт бик тар, вакыт тыгыз.
		Кунак ашы – кара-каршы, —
		Кичен сезгә концертыбыз!
		Сәлам алып килдек сезгә
		Татарстан – киң Иделдән.
		Җырларыбыз – дулкын шавы,
		Чакырабыз чын күңелдән!
		Шәрык, Шәрык! Көмеш арык!
		Кояшыңдай юмарт халык.
		Ап-ак мамык кырларыгыз,
		Ап-ак кайтыр юлларыбыз.
		Йөрәкләргә сеңеп калды
		Аллы-гөлле моңнарыгыз…
		…Бармый калма, диләр иде,
		Сәмәркандның базарына —
		Якын дуслар таптым анда
		Һәм җырларын отып калып
		Алып кайттым Казаныма!




Җир белән күк арасында түгел мин


		Җир белән күк арасында түгел мин.
		Кичә җирдә икән – күктә бүген мин.
		Йә иң аста, иң түбәндә, иң-иң төптә,
		Йә түбәдән карап торам, бик биектән…
		Бермәл язмыш сөйри мине гел тирәнгә,
		Һәм мәтәлеп тәгәрим мин чокырларга.
		Әмма кабат таулар мине чакырып ала…
		Кайчак менеп җитәм генә дигән чакта
		Ычкынам да упкыннарга барып төшәм.
		Тик яңадан үрмәлим мин бөтен көчкә:
		Барыбер, дим, күтәрелеп чыгам өскә!
		Үрмәле гөл кебек, кояш нурларына
		Үрелә-үрелә үрлим үргә, югарыга.
		Әкияттәге сәмруг коштай күккә ашам,
		Үзем менгән яңа биеклекне ачам…
		Җир белән күк арасында түгел мин!




Ышанам йөрәгемә


		Ышанам йөрәгемә:
		Ышанган кебек кешегә
		Моңлы җыр кирәгенә —
		Сандугач булып кунарлык
		Кабере тирәгенә…
		Ышанам йөрәгемә:
		Ышанган күк Мәхәббәткә —
		Тереклек терәгенә.
		Ияртеп алып менәрлек
		Йолдызлар төбәгенә.
		Ышанам йөрәгемә:
		Ышанган күк әниләрнең
		Изге җыр-теләгенә,
		Тирбәткән чакта сабыен
		Салып ак беләгенә…
		Ышанам йөрәгемә:
		Ышанган кебек дусның да
		Үзеңнән зирәгенә.
		Гомер юлларын кичкәндә
		Сыналган сирәгенә.
		Ышанам йөрәгемә:
		Ышана белсә үзе ул,
		Тик туган җиргә генә.
		Җырласа һәм җылый белсә
		Ил белән бергә генә.
		Тик шуңа күрә генә мин
		Ышанам йөрәгемә!




«Ак кәгазьгә ышанма син артык, диләр…»


		Ак кәгазьгә ышанма син артык, диләр,
		Бар сереңне алыр дөнья тартып, диләр.
		Яп-ялангач калу оят – әдәп кирәк,
		Бик ачылма, күңелгә дә сәдәп кирәк…

		Нәрсә әйтим, аңламагач гаҗиз хәлем:
		Каен да бит һәр көз саен сала шәлен.
		Кем әйтала ак каенга әхлаксыз, дип,
		Шәрә калган ботаклары, яфраксыз, дип?..

		Мин, серемне ачып, эчем бушатканмын,
		Үз хәлемне сезнең хәлгә охшатканмын
		Икән, һич тә хурлыгы юк: кыюлык ул.
		Тик җаныма кагылмагыз, тыюлык ул!




«Буйсынам мин буйсынырлык законнарга…»


		Буйсынам мин буйсынырлык законнарга.
		Әмма менә катып калган кануннарга,
		Коеп куйган җыен юк-бар гадәтләргә
		Ничек итеп баш ияргә,
		Бил бөгәргә?
		Шул түгелме күңелләрне буып алган,
		Чын хисләргә богау салган
		Һәм, әгәр дә
		Табынып ятсаң барчасына —
		Йотып алган…
		Шул түгелме җанга киртә,
		Чылбыр – тәнгә,
		Иреклене ирегеннән мәхрүм иткән,
		Якты нурын томалаган кара пәрдә?..
		Мин җыенмыйм ата-бабалардан калган
		Изге йола-гадәтләрне гаепләргә.
		Җаным сыймый әмма
		Кысан кысаларга,
		Җенем сөйми,
		Буйсынасым юк аларга!..




«Балалар дөньясы» кибетендә


		Балаларның төсле дөньясы бу —
		Уенчыклар монда сатыла.
		Туплары да бии туп-туп басып,
		Мылтыгы да уйнап атыла.

		Көлеп кенә тора курчаклары,
		Атлары да – Сабан туеннан.
		Шундый тыныч дөнья, шундый рәхәт,
		Кем туйсын, ди, мондый уеннан.

		Нәниләрнең чып-чын дәүләте бу,
		Тик патша юк монда, хаким дә…
		Һәммәсенә тигән үз өлеше,
		Кояш тигез төшкән һәркемгә.

		Чыгып киттем аннан буш кул белән,
		Нидер калды ләкин аласы.
		Уйлап куйдым эчтән моңсу гына:
		Без дә бит – шул дөнья баласы!..




Безнең әле бер җир авыртмый


		Безнең әле бер җир авыртмый…
		Кәеф кенә менә кайчакта
		Сүрәнәеп китә, көч бетә.
		Эчең-тышың туңа, өшетә.
		Үзеңне дә хәтта сөймисең:
		Биттән – чырай, кулдан эш китә.
		Кызыктырмый уен-көлкеләр,
		Сихәте бар тәнгә, дисәк тә.
		Һәммәсеннән бизеп кисәктән,
		Егыласың кайчак түшәккә…

		Безнең әле бер җир авыртмый…
		Йөрәк кенә менә кайчакта
		Туктыйм-туктыйм, диеп куркыта.
		Сөенсәң дә аңа ярамый,
		Көенсәң дә аны яралый.
		Дөнья исә моңа карамый,
		Алып, дулкыннарга ыргыта:
		Буйсындырам барыбер, дип көлә,
		Буйсынмаганны да бик белә…
		Йөрәк, йөрәк, ә син тип кенә!

		Безнең әле бер җир авыртмый…
		Күңел генә менә кайчакта
		Әрнеп-әрнеп сыкрый, сызлана.
		Өермәләр җанда кузгала.
		Мин үзем бер ялгыз кыз бала,
		Балаларын Җирнең кызганам.

		Бәлаләрен уйлап борчылам,
		Бәхет эзләп, көн дә юл чыгам:
		Якынайтам, имеш, арасын.
		Сызлап тора дөнья ярасы…

		Безнең әле бер җир авыртмый…




Шагыйрь догасы


		Кара таплардан арынып,
		агарып булса икән.
		Иске күлмәктән калып та,
		яңарып булса икән…

		Чирәмгә басып йөргәнгә
		куана белсәң икән.
		Билгесез көнгә ашкынып
		уяна белсәң икән.

		Юклыктан түгел, туклыктан
		борчыла алсаң иде.
		Чыгып булмаслык хәлдән дә
		бер чыга алсаң иде…

		Кеше өчен чын күңелдән
		кайгыра белсәң икән.
		Кемнең кемлеген бүгеннән
		аера белсәң икән.

		Рәнҗегән чакта язмышка,
		берәү көч бирсә иде.
		Иртә кермәгән акыллар
		инде кич керсә иде…

		Үзеңнән дә өстен булып
		кала белергә иде.
		Төзәлер өчен, дөньяга
		кабат килергә иде…

		Күршеңдәге дустыңны да
		сагынып булса икән.
		Сүнәм-сүнәм, дигәндә дә
		кабынып булса икән.

		Кара таплардан арынып,
		агарып булса иде.
		Искереп бетсәң дә Җирдә,
		яңарып булса иде…




Үкенү


		Бүген ямьсез төш керде.
		Үлгәнемне күрдем…
		Кырык эшем кырылып калган,
		имеш.
		Үлгән килеш,
		Шуңа үкендем…




Күпер һәм елга


		Күпер беркөн нәрсәгәдер бик кинәнеп
		Көлгән булды тын Елгадан, мин кемләнеп:
		«Минем кебек эш күрсәтү кайда сезгә!
		(Елга, имеш, көн уздыра файдасызга.)
		Күрмәс иде сине беркем, мин булмасам,
		Юлчыларның төп терәге мин ләбаса…»
		Күпер шулай әй мактана, күперенә,
		Тик ул, имеш, игътибарның иң түрендә…
		Тыйнак Елга артык исе китми бер дә
		Җавап бирде сабыр гына шул күпергә:
		«Әйе, Күпер, каршы килмим дөрес сүзгә.
		Тик онытма: мин булмасам, син соң нигә?!»




Янар-янмас…


		Янар-янмас, сүнәр-сүнмәс
		Яшәү нигә хаҗәт ул? —
		Вакытында килми йөргән,
		Соңга калган әҗәл ул…




Уй


		Уй бетерде, уйды йөрәкне,
		Уйлап, дөнья көнен оныттым.
		Артык уйга салып башымны,
		Уйламаган хәлгә юлыктым…




Җырларга сыяр идем

(Җыр)


		Бакчаларга чыгар идем,
		Алмалар җыяр идем.
		Алмалар күк тулды күңелем,
		Өзелеп бер җырлар идем.

		Болыннарга чыгар идем,
		Чәчәкләр җыяр идем.
		Мине сагынып бер җырласаң,
		Җырыңа сыяр идем…




«Саран да соң син, и табигать!..»


		Саран да соң син, и табигать!
		Җир йөзенә бары бер кояш биргәнсең.
		Юмарт та соң син, и табигать!
		Берүземә зуп-зур бер кояш биргәнсең.




Бу көн


		Бу көн белән ничек хушлашырга —
		Бу көн миңа шундый кирәктер!
		Бу көн белән аерылган йөрәк —
		Кан саумаган җансыз йөрәктер…

		Бу көн миңа, һәрбер сулышыңның
		Кадерен бел, дип кисәтәдер күк.
		Мәгънәсезгә үткән кичәләрнең
		Һәммәсе дә исәптәдер күк.

		Бу көн миндә «бүген» булып түгел,
		Туасы таң булып яшәде.
		Актарылды дөньям, әйтерсең лә
		Аяз көндә яшен яшьнәде.

		Бу көн минем туры килде, ахры,
		Бәхет серен ачкан чагыма.
		Никтер хәзер үткәннәрне түгел,
		Киләчәкне күбрәк сагынам…




Киңәш


		Кыек атып туры тидердем, дип
		Хафаланды куркак бер бәндә.
		Кайгырды ул, «ялгыш» корбанының
		Үчне алачагын белгәнгә…

		Киңәш бирдем аңа, бу ялгышны
		Була әле, димен, төзәтеп.
		Кыңгыр эшне кирәк фаш итәргә,
		Кыек атып түгел, төз атып…




Бер уйлаганда…


		Бер уйлаганда, бер уйлаганда,
		Гаҗәп тә соң тормыш дигәнең:
		Әйләнә дә кала түшәмгә
		Кичә басып йөргән идәнең…

		Бер уйлаганда, бер уйлаганда,
		Сәер дә соң кеше дигәнең:
		Ярдәм сорап килсәң – күз йома
		Кичә генә дус дип йөргәнең.

		Бер уйлаганда, бер уйлаганда,
		Кызык та соң бу дан дигәнең:
		Булып чыга шома урындык
		Кичә алтын тәхет дигәнең…

		Бер уйлаганда, бер уйлаганда,
		Ярылып яткан ялгыш дигәнең
		Мөһерен сугып раслый да куя
		Берәүләрнең язмыш дигәнен…




Көткән көн


		Ниһаять, килде ул көн!
		Барысы да утырды үз урынына.
		Иң мөһиме: куелды
		тиешле бәяләр.
		Күп кенә сыйфатлар, сүзләргә
		Өстәлде куштырнак-җәяләр…
		Һәммәсе кайтты да утырды,
		Үз урыны: түре бар, ишек каты…
		Кемгәдер – йомшаграк,
		кемгә – каты…
		Ахыр чиктә
		Гаделлек ишек какты.
		Кертмичә чара юк —
		Аның үз урыны бушаган:
		«Күп көттек, түрдән уз!» —
		дип калды
		Тапталып беткән
		карт
		Бусага…




«Кайгы мине, күрәмсең…»


		Кайгы мине, күрәмсең,
		Озак эзләгән инде:
		Бүген сугып ега язды,
		Кичә кизәнгән иде…
		Бәхет безнең арадан
		Кинәт югалган иде.
		Бүген килеп кулын бирде,
		Кичә елмайган иде…




Асылташ


		Бер әкият әйләндерде минем башны,
		Эзләп тап, дип, хикмәтле шул асылташны:
		Китерер ул, диде, сиңа бик зур бәхет,
		Каурыедай, тылсымга бай асыл кошның…

		Шактый гомер уйлап аны иза чиктем,
		Ул һәрьяктан миңа серле нурын сипте.
		Сихерләнеп, аны озак эзләдем мин,
		Тапмасам да, өметемне өзмәдем мин.

		Асылташ ул җирдә ятмый – анысын беләм.
		Алданганмын, дип, үземнән үзем көләм.
		Еллар узды… Онытылды серле таш та,
		Әкият тә борчымады мине башка…

		Әмма күңел кайчак балкып-балкып китә:
		Шул асылташ, ахры, һаман мине көтә…




Бетмә янып


		Дөрләп кенә янган чакта
		Сүрелтмә син ялкының,
		Үрлә, үрлә – хыялларның
		Ерагайтма якынын.

		Тик бетмә янып, җаныңны
		Әйләндермә күмергә,
		Коткара күр хыялларны —
		Җитсен бөтен гомергә!..




Бәйрәм күлмәге


		Мин үземә асыл күлмәк тектем,
		Тегүчегә барып йөрмәдем.
		Килешмәгән җирен кабат сүттем,
		Теләгәнчә кистем, җөйләдем…

		Озак тектем, көзге тирәсендә
		Бөтерелеп кат-кат әйләндем.
		Күлмәгемне күреп котлар өчен
		Ашыга-ашыга килде бәйрәмем.

		Сирень чәчәкләре көнләшерлек
		Күлмәк киеп чыктым урамга.
		Җилләренә хәтле хәйран калды —
		Билләремә ничек урала…

		Узган-барган сиздермичә генә
		Карап-карап кала әйләнеп…
		Ах, ни булды?!
		Кинәт шыбыр-шыбыр
		Коелышты җиргә сәйләнем…

		Як-ягыма сибелеп таралдылар,
		Бөртек-бөртек булып җемелдәп.
		Җыярга да, җыймаска да белмим —
		Түгел иде хәлем җиңелдән…

		Хәерлегә булсын – китеп бардым.
		Чәчелеп калды юлда сәйләнем.
		Каршы якта ашкындырып-әйдәп
		Көтеп тора иде бәйрәмем…




Әй йөгерәм…


		Әй йөгерәм, әй йөгерәм,
		Әй йөгерәм, җитәм дип.
		Алҗып туктыйм да үземә,
		Ял ит бераз, җитәр, дим.

		Кайларга ашкынганымны
		Белсәләр әгәр җилләр,
		Гел каршы исмәсләр иде,
		Ашыкма, диеп, җүләр…

		Ниләргә талпынганымны
		Канатлы кошлар белсә,
		Үртәшеп очмаслар иде,
		Чыр да чу килеп өстә.

		Сорашкан булса болытлар,
		Ник йөгердең болай, дип,
		Күкрәшеп көлмәсләр иде,
		Бу кыз шашкан бугай, дип…

		Хәл җыям да чабам алга,
		Ташлап җилгә шәлемне.
		Аңласа аңлар юл гына
		Минем ярсу хәлемне.

		Үчекләрме әче телләр,
		Тиңләп мине тилегә?
		Туктап артка чигәсем юк —
		Җил борылсын кирегә!

		Омтылам шул офыкларга,
		Хыялның үзен узып,
		Бер барып җитәм җитүен,
		Их, булыр иде кызык!..




Үзе чакырып алыр


		Дускай, нишлик, әллә соң
		Монда калабызмы?
		Әллә инде яшьлеккә
		Кире кайтабызмы? —
		Дәшеп торган чагында
		Кайнар кайтавазы…
		Әйт, синеңчә, кайда без
		Кирәгрәк икән?..
		Кайда безнең кебекләр
		Сирәгрәк икән?..
		Әллә йөгереп үтикме
		Калган чакрымнарны? —
		Бик теләсә, яшь гомер
		Үзе чакырып алыр…
		Әйдә, очыйк еракка
		Икәү канатланып,
		Сагынсак та үткәнне,
		Бүтән кабатламыйк.
		Сүндермәсәк йөрәктә
		Дәртле чаткыларын,
		Яшьлек безне кирәктә
		Үзе чакырып алыр…




Башланмаган тормыш


		Башланмаган тормыш тора алда:
		Минем әле, бура буратып,
		Өр-яңа өй салып керәсем бар,
		Өмә ясап, буран уйнатып…

		Түбәсенә аның кояш кунар, —
		Нуры төшәр нигез ташына.
		Әйдүк, түрдән уз, дип, ашыга-ашыга
		Чыгармын күк бәхет каршына.

		Тәрәзләре карар
		урам якка, —
		Күренеп торсын ыгы-зыгысы.
		Капкасыннан йомыш-фәлән белән
		Өзелмәсен кече-олысы.

		Идәненә аның игелек иңәр,
		Түшәменә шатлык түшәлер.
		Бердәнберем дигән бер тиңенә
		Насыйп булыр кайнар түшәге…

		Башланмаган тормыш тора алда,
		Иртә әле әйтү «хуш» ларны.
		Мичтән генә чыккан бөтен калач
		Табынымда көтәр дусларны…




Язмыш исәбе


		Зарланмыйбыз һич тә, үзебез
		Сайлап алдык язмышкайны:
		Килә тора, үтә тора —
		Бер сөенеч, ике кайгы…

		Агач башларыннан түгел,
		Адәм башларыннан йөри
		Бәла дигәннәре, кайчак
		Упкыннарга илтеп тери…

		Ә берәүләр гомер сөрә,
		Кагылмыйча җиң җиле дә…
		Яши алар бәрелмичә,
		Күгәрмичә бер җире дә.

		Андыйларга ләкин җирдә
		Бәйрәм дә юк, тантана да.
		Белми алар күз-яшь түгеп
		Кайгыра да, шатлана да…

		Зарланмыйбыз, үзебез сайлап,
		Теләп алган язмыш кулда.
		Юл газабы – гүр газабы:
		Ниләр булмас олы юлда…

		Ә шулай да вакыт бераз
		Төзәтергә язмышкайны —
		Бездә хәзер яңа исәп:
		Туар шатлык, узар кайгы.




Без нинди яшь идек…


		Яшьлек…
		аяклары җиргә тияр-тимәс
		йөгереп үтте.
		Әмма безгә акыл биреп китте.
		Акыл исә безне отты —
		дөнья гаме итәктән тотты…
		Өлгердек, урылдык, сугылдык!
		Ярый әле, анда-монда сугылып,
		җир-су талымлап йөрмәдек —
		Бер туфракка ул булдык, кыз булдык,
		табындык, баш идек…
		Их! Кичә генә әле
		без шундый яшь идек!..
		Диңгезне даулаган давыл күк,
		Күкләрне яулаган яшен күк.
		Гамь өстенә гамь тора өстәлеп,
		Узды яшьлек – яшел төш, истәлек…
		Өлгердек, урылдык, сугылдык,
		Орлык булып яңадан чәчелдек…
		Их! Кичә генә әле
		без шундый яшь идек!..




«Ни яме бар тормышыңның?..»


		– Ни яме бар тормышыңның?—
		диеп, мине кимсендермә.
		Бәхетле мин: бу дөньяны
		сабыйларча ихлас сөям…
		Бәхетле йолдыз астында
		тумаганмындыр да, бәлки.
		Табып җирдән, шул йолдызны
		инде үзем күккә чөям!..




Яңа тойдым


		Бу бит әле башы гына, диеп,
		Күңел юатудан күптән туйдым.
		Ярты гомер узып бара инде,
		Көтә-көтә алгы бәйрәм-туйны…

		Үтә, үтә, кайтмый кире, диеп,
		Уфтанулардан да тәмам туйдым.
		Мин бит әле тормыш дигән җырның
		Гүзәллеген яңа гына тойдым…




Язгы этюд


		Ап-ак челтәргә уралган
		Авылым урамнары.
		Тагын язлар алып килде
		Сыерчык бураннары.

		Аркау буен рәт-рәт салып,
		Келәм тукый кардан җил.
		Өлгертәсе иде язга,
		Ләкин туктый, арган җил.

		Ямь-яшел хәтфә келәмен
		Яз үзе алып килер.
		Шул келәмдә җилбәгәй җил
		Бөтерелеп бер биер.

		Җилфер-җилфер җил яулыгын
		Җәй бөркәнер аннары.
		Яз хәбәрен салып китте
		Сыерчык бураннары…




Көзге җәй


		Их, көзләрнең кышка түгел,
		Җәйгә ялганган чагы…
		Күлмәклек ефәкләр алдым,
		Сабантуй көтеп тагын…

		Нинди ут озакка түгел,
		Ә яна ялкынлырак.
		Нинди моң колакка түгел,
		Ә җанга якынрак…

		Тыңлап кал инде бер генә,
		Тыңлап кал, тагын кил дә! —
		Әллә яфрак, әллә йөрәк
		Талпына сары җилдә…

		Бу – көзләрнең кышка түгел,
		Җәйгә ялганган чагы…
		Күңелнең, шуңа ышанып,
		Юри алданган чагы…




«Атлар менеп очкан юк югын да…»


		Атлар менеп очкан юк югын да,
		Кызыктыра кереп төшләргә.
		Төшеңә дә керми торган яшерен
		Өметләрең булса, нишләргә?..

		Хыял чиксез, бизәк чигә җепсез —
		Бар, әйтеп бак аны кешегә…
		Җуелыр күк бөтен ләззәтләре,
		Әрсезләнеп кереп төшеңә…




Ак бакчада


		Ак бакчага киләм көн дә,
		Ак шәл ябып башыма.
		Ак каеннар белән бергә
		Чыгарсың күк каршыма…

		Ак бакчага карлар ява,
		Юллар көрткә күмелә.
		Бәлки, беренче эзләрне
		Салырсың син – кем белә…

		Әллә нигә бик ямансу
		Бу бакчаның юллары.
		Йөри ятим мәхәббәтем,
		Сагышларга уралып…

		Кышлар үткәч, бу бакчага
		Әле син дә килерсең.
		Каеннарга сарылып калган
		Ак сагышны күрерсең…




Соңга калган сөенче


		Таң алдыннан ләйсән явып үтте…
		Сиңа килдем,
		Сөенчесен алыйм диеп иртүк.
		Күзләреңдә җемелдәште биеп
		энҗе-энҗе бөртек…

		Урманнарда умырзая шыткан…
		Сиңа кердем,
		Сөенчесен алыйм диеп кичтән.
		Тәрәз төбең тулы купшы гөлләр
		күреп
		тындым эчтән…

		Су буена мамык бәбкә чыккан…
		Чаптым сиңа,
		Сөенчесен алыйм диеп үзем.
		Киштәгездә яткан ап-ак каурыйларга
		төште күзем…
		Соңга калган икән сөенчем.




Үзәкләргә үтсә ялгызлык…


		Үзәгенә үтсә ялгызлык
		Шәһәр үзәгендә берәүнең, —
		Мәгънәсе юк, бәйрәм хакы, дип,
		Хат аркылы бәхет теләүнең…

		Дус түгел ул, хәлен белим, дип,
		Сугылмаса үткән-сүткәндә.
		Теле белән җанны эретеп
		Терелтмәсә үлеп көткәндә.

		Кыйммәте юк мактап дуслыкны,
		Авыз тутырып нотык сөйләүнең, —
		Үзәгенә үтсә ялгызлык
		Шәһәр үзәгендә берәүнең…




Төнге шигырь


		Бүген төнлә шигырь язып чыктым,
		Ә урамда буран уйнады.
		Мин үземчә зур эш кырмак булдым,
		Кыш бабай да шулай уйлады.

		Мин кәгазьгә яңа юллар тездем,
		Тышта исә юллар күмелде.
		Кар бураны шашып биеп йөрде,
		Мин бушаттым ярсу күңелне…

		Төн күзәтте мине тәрәзәдән,
		Мин аңарга бармак янадым:
		«Таң атканчы китү ягын кара,
		Соңга калма, – димен, – ярамый».

		Кар ява да ява бөтерелеп,
		Мин язам да язам – төн уза…
		Ак урамнар буйлап хәйран калып,
		Иң беренче бүген кем узар?..




Әллә ниләр булыр кебек иде


		Дулкыннарга басып, биеп йөрдем,
		Чәчләремә кояш кушып үрдем.
		Дулкыннарда ап-ак күбек иде —
		Әллә ниләр булыр кебек иде…

		Томаннарга атылып барып кердем,
		Офыкларның чиге бар дип белдем.
		Хыяллар да ап-ак томан икән —
		Әллә ниләр булыр сыман икән…

		Һуш китәрлек хәбәр көтеп йөрдем:
		Язмыш исә өлеш китеп бирде.
		Ашкынулар шундый көчле иде —
		Әллә ниләр булыр төсле иде…




Әллә нинди көннәр бу…


		Бер басылып тынып кала,
		бер шашып бии күңел.
		Бертоташтан томалана,
		бер балкып көлә күгем —
		Әллә нинди көннәр бу…

		Бер сагындыра үткәннәр,
		бер киләчәк җилкетә.
		Бер гашыйк итә чит җирләр,
		бер туган як җирсетә —
		Әллә нинди көннәр бу…

		Бер ятларга колак салам,
		бер тыңлыйм дуслар серен.
		Бер каралам, бер чыгарам
		җанның җыелган керен —
		Әллә нинди көннәр бу…

		Бер әйләнәм йөзьяшәргә,
		бер сабый булып калам.
		Гүя миндә ике йөрәк:
		берсе – карт, берсе – бала…
		Әллә нинди көннәр бу…




Искә төшерү

(Берәүгә)


		Матур идең,
		Гүзәллеккә синең
		Хәйран кала иде һәр көзге.
		Тартынмыйча,
		Шикләнмичә бер дә,
		Атылып керә идең һәр күзгә…

		Еллар узды,
		Тик хыянәт тузмый,
		Бер әйтәсе иде очратып:
		Төшеп калдың күздән,
		Үзең багар
		Көмеш көзгеләрне пычратып…




Күпме кирәк?


		Бу нәзберек җанга күпме кирәк? —
		Өшеде лә, туңды кинәт йөрәк:
		Мин өлештән мәхрүм, җитми калды
		Дөнья казанында миңа өйрә…

		Бу нәзберек җанга күпме кирәк? —
		Бер изгелек – егылганда терәк.
		Янып китте дөрләп кабат йөрәк,
		Сүнмәгән ул, яткан бары көйрәп…




Күзгә карап…


		Шундый төннәр була: күңел куба,
		Әллә кая кача йокысы.
		Килә дустың белән кара-каршы
		Күзгә карап шигырь укыйсы…

		Шундый көннәр була: күңел тула,
		Әллә ни дә түгел югыйсә.
		Очраганда туктап, шагыйрь дустың
		Күзгә карап шигырь укыса…




Зар


		Йа Алла, бу – нинди бәла,
		Бирдең миңа гүзәллекне —
		«Мәкер» дигән шомлы шәүлә
		Гел артымнан эзәрлекли…




Кыз бала


		Әле яз, иртә яз,
		Яңа бозлар кузгала…
		Алсу ефәк күлмәген
		Яңа кигән кыз бала…

		Әле җәй җитмәгән,
		Әле яз узмаган…
		Алсу ефәк күлмәген
		Күпме кияр кыз бала…




Вакытлыча сөенүчеләргә


Шайтан таягына кырау тими.

    Әйтем

		И сөенде карга җәйнең үткәненә,
		Сандугачның сайрар көне беткәненә.
		Тик җитмәде башы аның килер язны
		Кешеләрнең кабат сагынып көткәненә…

		И шатланды, көлде шайтан таягы да,
		Кырау тигәч нәфис бакча гөлләренә.
		Тик, бичара, каян белсен ник кергәнен
		Кешеләрнең кинаяле телләренә…




Курык миннән


		Курык миннән —
		үткен җор сүзеңә
		рәхәтләнеп кушылып көлмәсәм.
		Курык миннән —
		чын күңелдән әйткән
		сәламеңә җавап бирмәсәм…
		Читләтеп үт, —
		киң күңелле бәндә,
		тар урында миңа юлыксаң…
		Куркыныч мин, —
		табыныңда утырып,
		бәйрәмеңнән синең курыксам…




Мәхәббәт хакында


		– Ник син мәхәббәт хакында язмыйсың?
		Әллә инде ояласың, базмыйсың.
		Әллә инде гыйшык тота белмисең,
		Мөгаен, син берәүне дә сөймисең…
		– Тукта әле, дускай, нәрсә сөйлисең?
		Язар идем – ак кәгазьләр җитәрме,
		Шигырь калыбына сыеп бетәрме? —
		Иксез-чиксез бит ул минем мәхәббәт,
		Хыялыма сыеп бетмидер хәтта…
		Бетәсе юк: сузам аны кояшка,
		Йолдызларга, чәчәкләргә өләшәм,
		Берәм-берәм сабыйларга тоттырам,
		Җырларыма кушам, дөнья тутырам…
		Ә ул арта һаман, кимеми бер дә,
		Тар булыр, дим, урын аңа шигырьдә…




Кичерегез әле мине, язлар

(Шаяру)


		Кичерегез әле мине, язлар,
		Кичерегез шагыйрь кызларны:
		Язын түгел, кышкы бураннарда
		Кузгалганга кайнар бозларым…

		Майда түгел, иң-иң салкын айда
		Мәхәббәттән янып дөрләдем.
		Хисләрем дә шашып-ташып акты,
		Әйтерсең лә язгы гөрләвек…

		Кичерерсез әле мине, язлар,
		Гашыйкларның хәлен белсәгез…
		Мин дә кичерермен,
		киләчәктә
		Кичегеп йә иртә килсәгез…




Бар әле


		…Алда озак еллар бар әле,
		Башланмаган юллар бар әле,
		Икебез дә әгәр сизмәстән,
		Якынайтса хисләр араны,
		Беләм, димәк, кайчан булса да
		Кавышасы көннәр бар әле,
		Бакчабызда алсу бер таңда
		Чәчәк атар гөлләр бар әле…




Юри генә


		Күрмисең лә мине, дисең,
		Үпкәлисең…
		Ә мин күрәм:
		Күңелемнең мең күзе бар.
		Барсын беләм,
		Ишетәм, сизәм, тоям…
		Ә җитмәсә эзлим —
		табам, яшерәм
		шундый тирән…
		Кайчак
		Югалттым, ахры, дип
		Куркып куям…
		Ә син үпкәлисең.
		Мин бит сине
		Юри генә күрмим…




«Уйлыйсыңдыр әле, сагынасыңдыр…»


		Уйлыйсыңдыр әле, сагынасыңдыр,
		Юкса төшләремә кермәс идең.
		Көннәремне алсу нурга күмеп,
		Гел хәтердә генә йөрмәс идең…

		Көтәсеңдер әле, зарыгасыңдыр,
		Юкса җырларыма кермәс идең.
		Ярый әле, син бар, күпме яшәп,
		Сөю дигән хәлне белмәс идем…




Тамчы-тамчы булып…


		Кояш көлә,
		Бөтен дөнья балкый.
		Ә мин елыйм…
		Күз яшьләрем оялып кача синнән,
		Ашыга-ашыга тәгәриләр.
		Тимә.
		Күрмәгәнгә салыш.
		Сөртә күрмә,
		Ул болай да кибә…
		Кеше күрә, дисең,
		Күрсә күрә —
		Бер елыйсым килә…
		Шөбһәләнмә, зинһар,
		Нидер бар, дип —
		Кайгы, хәсрәт, борчу,
		Берәр зар, дип.
		Юк, бу – башка,
		башка…
		Күзләремнән,
		Тамчы-тамчы булып,
		Бәхет ташкан…




Җырланмый калмасын…


		Бу карлар, бураннар
		Моңсу да, ярсу да,
		Күңелдә яңара
		Үткәннең барысы да.
		Ник, дисәм, бу кадәр
		Хисләрем ашкына —
		Яңа ел, Яңа ел
		Каршыда…
		Йөрәкнең түрендә,
		Иң газиз урында
		Саклыйм мин бер җырны —
		Ул синең турыңда…
		Кадерләп йөртәм мин,
		Шуңардан куркам тик —
		Җырланмый калмасын
		Быел да, быел да…




Сөйләшү


		– Күңелләрең нечкәргән ич,
		Ни ишеттең, кемнәрдән?!
		– Янсаң, җаным, сөйсәң, җаным,
		Нечкәрәсең гөлләрдән…

		– Мәрҗәннәрең чәчелгән ич,
		Толымнарың сүтелгән.
		– Күпме бушка көтелгән ич,
		Шуңа күңелем кителгән.

		– Толымнарың бир, үримче,
		Мәрҗәннәрең бир, тезим.
		– Юк, кирәкми, үз хәлемне
		Белим, җаным, тик үзем…




Язгы инеш кебек…


		Минем алда син —
		Язгы инеш кебек:
		Сикереп чыкмакчы идем,
		Булдыра алмадым.
		Басма куеп карамакчы идем,
		Агызып китәр, диеп курыктым.
		Әйләнгечтән, бәлки, үтәрмен, дип
		Борылып киттем —
		Алай ерак икән.
		Кабат килдем…
		Инеш ургый һаман,
		Дулкыннары ярларына
		Сыймый һаман…
		Нишләргә?
		Артка китәргәме?
		Ташкыннарның тынычланганын
		Көтәргәме?
		Юк! Юлны дәвам итәргә!
		Инешне йөзеп үтәргә!
		Минем алда син —
		Язгы инеш кебек…




Бер тавыш


		Сокланып бер кара безгә —
		Җил дә үтмәс арабызга!
		Урын калыр тик кояшка…
		Акрын гына көн авышкан.
		Сискәнәм шул ук тавышка:
		Карагыз ла, карагыз ла,
		Җил дә үтми, нур да төшми —
		Нинди бушлык арабызда?..




Егетләргә бер сүз


		Их, егетләр, сизмәдегез,
		Калдырдыгыз хәтеремне:
		Мәҗнүн кебек сөймәдегез,
		Белмәдегез кадеремне.

		Кызлар халкы – юләр сез, дип,
		Бәлки, миннән көләрсез.
		Ә кем белә: бәлки әле,
		Сагынып-сагынып сөйләрсез…

		Китәм инде…
		Арагызда
		Бер хыялый ким хәзер.
		Сезне сөеп, янып-көеп
		Җырлар язар кем хәзер?

		Әгәр инде юксынсагыз,
		Үкенсәгез – белегез:
		Моңсу күзле кыз күрсәгез,
		Миңа охшатып сөегез…




Учларымда учак ягар идем…


		Учларымда учак ягар идем,
		Сүндермичә торсаң тергезеп.
		Утрау булып калсам калыр идем,
		Киләсеңне белсәм бер йөзеп.

		Җавапларын тормыш табар иде,
		Сорауларым мең дә бер, дисәң.
		Сер бетәрме Җирдә йөрәк өчен:
		Калган гомер – мең дә бер кичә.




Миңа мәхәббәт кирәк


		Көлүләр дә сирәгәйде,
		Елаулар да бик сирәк…
		Көләргә дә, еларга да
		Миңа мәхәббәт кирәк.

		Басуларда ялгыз каен
		Җилләргә терәк икән.
		Җил куйнына җиде яфрак
		Булса да кирәк икән…

		Атыла йолдыз, атыла
		Кара төн төбәгенә.
		Атылма, йолдыз, упкынга,
		Тисәң ти йөрәгемә…

		…Мәхәббәтне мин бервакыт
		Елап каргаган идем.
		Шаркылдап көлеп үземнән,
		Ул китеп барган иде.

		Буш йөрәккә кушуч белән
		Тутырыр идем сагыш.
		Кайтар шул газапларымны,
		Ярдәм ит, эзләп табыш…

		Серләремне яшермичә
		Ачтым сиңа, ахирәт:
		Җил куйнына – җиде яфрак,
		Миңа мәхәббәт кирәк.




Теләк


		Тәндә көч,
		биттә төс
		сүнә ич, бетә ич!..
		Әле бик иртә ич!..
		Ни булыр азагы?
		Онытылу, югалту —
		хатын-кыз газабы.
		и энҗе бөртегем,
		и көчле бөркетем!
		И дәртле ир-егет!
		Миңа син ялкын як,
		егәр бир җир кебек…
		Сөюең – шашкын хис,
		кушылсын көч булып,
		каныма-җаныма —
		ашкын гел яныма!..
		Шул чакта алсу нур
		бөркелер йөземә.
		Сокланып, сак кына
		багармын көзгемә…




Сәбәпләре нәрсә икән?.


		Сәбәпләре нәрсә икән
		Киләм дип тә килмәвеңнең?
		Көтә-көтә арып беткәч
		Салдым бәйрәм күлмәгемне…

		Һәр адымны синеке дип,
		Өметләнеп сискәнүнең
		Сәбәпләре нәрсә икән? —
		Шулар чыккан төскә минем…




Айлы сер


		Елый ай – үкси капланып
		Ак тауның күкрәгенә.
		Елый ай кереп күземә —
		Сыялмый күкләренә…
		Елый ай төн уртасында —
		Капланып беләгемә.
		Ә кояш күрми шул аны,
		Ә кояш көлә генә…

		Ай нуры – көмеш беләзек
		Эзләре беләгемдә;
		Өзелде үзәк – бил нәзек.
		Ә кояш көлә генә…
		Өметне әмма өзмәдек,
		Ай яктысында эзләдек
		Бәхетне, җирдән тезләнеп —
		Дошманнар белмәде дә!
		Ай нуры – беләгемдә…




Саубуллашу рәсеме


		Киттең…
		Сагыш пәрдәләре аша
		озатып калды сине
		күзләрем.
		Айрылышу рәсеме булып, юлга
		төшеп калды соңгы эзләрең…
		Хәтеремнән миңа бүләк иткән
		тәүге рәсемеңне эзләдем…
		Бу сукмакка төнлә тагын
		яңгыр кояр инде,
		соңгы рәсемеңне дә җуяр инде.
		Хуш!
		Мең газабым минем,
		мең рәхәтем.
		Моңнар салып киттең йөрәгемә
		дөнья хәтле…
		Күз алдыма китерәм карашыңны,
		йомып күзем:
		Басып тора бәхетем гел янымда,
		каплап йөзен…




Уртак моң


		Бер кояшны урталайга бүлеп,
		Гомер итәрбез дип торганда. —
		Әллә нәрсә булды, адаштык без,
		Чыкмады бит юкса буран да…

		Бер чишмәдән сулар эчәрбез, дип,
		Пар чиләкләр элгәч иңемә. —
		Әллә нәрсә булды, юлны бүлде,
		Пар идек лә юкса, тиң генә…

		Канатларны ялгап канатларга,
		Очып китәрбез дип уйласак —
		Нинди ташкын юып китте безне,
		Икебезгә ике юл ясап?..

		Ә хыяллар ап-ак җепләр белән
		Каеп чыккан иде язмышны.
		Бәхетләрне уртак итә алмадык,
		Уртаклашыйк инде сагышны…




Бер мәхәббәт


		Бер мәхәббәт яндырды ла,
		Үзәкләрне гел өзде —
		Онытасым юк алмагачлар
		Чәчәк аткан шул көзне…

		Онытасым юк шул көзләрнең,
		Кышка, язга ялганып,
		Җәйләремә тоташканын,
		Әйтеп тормыйм калганын…

		Ул мәхәббәт авыр иде,
		Сабырлыгым күтәрде.
		Хәтер төенчегем шактый —
		Шуңа хәлем җитәрме?..




Нигә?


		Яз иде…
		Бакчам ачып сиңа,
		Кер, дидем,
		Алсу чәчәкләрен
		Күр, дидем.
		Ошатмадың.
		Читтән карап
		Көлдең…
		Ә шулай да,
		Еллар үткәч,
		Качып-посып,
		Син капкама
		Килдең…
		Түзә алмадың
		Нигә?..




Шәм яктысы


		…Мин бит аны вакытлыча гына —
		янып бетмәсен дип сүндердем.
		Берәүләрне, ахры, сөендердем,
		ә үземне шуңа күндердем…
		Йөрәк маем сызып бетмәгән шул,
		ялкыны да исән, кабызсам.
		хәзер инде куркам, янмас, диеп,
		күз яшемне ялгыш тамызсам…
		Мин бит аны тыеп кына тордым,
		кыеп бетермәдем әйтергә…
		Шәм яктысы төшеп, мәхәббәтем,
		ник яңардың инде хәтердә?..




Чәчәк җыры


		Үләм, бетәм, дигәндә дә,
		Тылсым табып тереләм мин.
		Ничәнче кат инде янә
		Мәхәббәткә бөредә мин.

		Ә болытлар җилләр белән
		Сүз берләшеп куйганмыни?
		Килә ява, килә ява —
		Чиләкләрдән коямыни?

		Ачылырга һич юк ирек:
		Төшми якты, салкын җиле.
		Бөреләрем туңар инде,
		Ышыкламый кем дә килеп.

		Әрәм иттең. Ишетмичә
		Калдың тагын чәчәк җырын.
		Ярый әле, тамырымда
		Ага иде кояш нуры…




Ул көнне


		Ул көнне синең назыңа
		Мин шундый мохтаҗ идем,
		Син килер дип, мәхәббәттән
		Үргән гүзәл таҗ кидем.

		Ул көнне синең җылыңны
		Шундый юксынган идем,
		Кагылып үткән җилләрне дә
		Син дип ымсынган идем…

		Ул көнне миңа син генә,
		Син генә кирәк идең.
		Тик бүген мин үзем генә
		Хуҗасы йөрәгемнең…




Хәтереңдәме?.


		Хәтереңдәме, мин ул көнне матур идем?
		Син яраткан шаян күлмәгемне кидем.
		Без ул көнне төнгә ялгап бәхет кичтек,
		Мин – Ләйләсе, син – Мәҗнүне идең җирнең…

		Хәтереңдәме, без ул көнне Мәхәббәтнең
		Икебез дә хуҗасы һәм… колы идек?
		Шул изге хис каршысында бала идек,
		Балалыкны рәнҗетмәслек олы идек…

		Хәтереңдәме, җитәкләшеп очкан чаклар?
		Ә каеннар озаграк бездән саклар
		Истәлеген ул язларның. Яфраклары
		Берәм-берәм әкият сөйләр безнең хакта…

		Ә бүген без икебез дә гади инде,
		Очалмадык йолдызларга, калдык җирдә.
		Бу дөньяда ничә яфрак, саргаешып,
		Әкият сөйли икән мәңге тынмас җилгә?..




Хәвеф

(Поэма)


		Аз да түгел, күп тә түгел,
		Бары ике хәбәр арасы:
		«Сугыш!» – бәргәләнде карт барабан.
		«Җиңү!» – яшь быргылар авазы.

		Аз да түгел, күп тә түгел:
		Сугыш белән Җиңү арасы…
		Өй борынча үз корбанын даулап
		Өстерәлде сугыш арбасы.


* * *

		Кара янды ап-ак каен,
		Яраланды ап-ак таем.
		Күбәләкне өтте яшен,
		Чишмәкәем түкте яшен.

		Албасты зат таптап үтте
		Хәтфә келәм аланымны.
		Таң төсеннән кан төсенә
		Манды миләш-баланымны.

		Ил ишеген ватып керде
		Чакрылмаган хәтәр кунак.
		Хәрби кием киде гүя
		Һәрбер агач, һәрбер куак…

		Болынымда биеп йөргән
		Бал-гөл исле шаян җилем,
		Тончыгып сугыш көленә,
		Ташлап китте туган җирен.

		Ике хәбәр арасында
		Каннар акты елга-елга.
		Ике хәбәр арасыннан
		Әнкәм атлый, егыла-егыла.

		Хәсрәт төяп, кара көймә
		Агып китте Идел буйлап.
		Агып китте өзелеп көткән,
		Килеп җиткән бәйрәм-туйлар.

		Ике хәбәр арасында
		Эленеп калды ал яулыгым.
		Ватык сугыш арбасында
		Тумый калган балам елый…

		Ятим бер моң сугылып йөри
		Хәрабәдән хәрабәгә.
		Ядрә тиеп янып ята
		Өчпочмаклы сәлам-хәбәр…

		Ике хәбәр арасында —
		Кара байрак, кара бәйрәм.
		Бар, син аны тыеп кара,
		Бер ычкынса сугыш бәйдән!

		Ике хәбәр арасында
		Кысылып калды гүя дөнья.
		Сүнмәсен тик Ил учагы —
		Як син аңа, көн як, төн як!

		Акрын гына таң сызыла,
		Колак салам бер тавышка:
		«Nach Osten[1 - «Nach Osten» (нем.) ・ Көнчыгышка.]»ны күмеп китте
		«Көнбатышка!», «Көнбатышка!..»

		Күпне күргән каскаларда
		Биш канатлы йолдыз яна.
		Шул йолдызның яшәү көчен
		Исбат иттек без дөньяга.

		Тамыры белән җирне капшап
		Сулыш алды сулган каен.
		Акбүз атка әверелеп
		Үсеп җитте юаш таем…

		Ике хәбәр арасында
		Җирдән бизә язган язны
		Кайтарды Җиңү авазы —
		Канга манып елын яздык:

		Кырык бердән Кырык бишкә
		Күпер салды күпме гомер.
		Кисәүләнгән кәүсәләрдән
		Яшьнәп чыкты япь-яшь бөре…


* * *

		Аз да түгел, күп тә түгел,
		Бары ике хәбәр арасы:
		«Сугыш!» – бәргәләнде карт барабан,
		«Җиңү!» – яшь быргылар авазы.

		Берлин капкалары уртасында
		Кысылып калды сугыш арбасы.
		Үзгәртергә бераз туры килде
		Европаның иске картасын…

		Арба калды, ә капкалар илне
		Бүлеп куйды аргы-биргегә.
		«Әйләндерсәң арба тәгәрмәчен,
		Кайтмас микән тарих кирегә?..» —

		Аръягына посып шул капканың,
		Дошман әнә ниләр кылана:
		Арбаны ул хәзер канат тагып
		Чыгармакчы йолдыз кырына…

		Чү! Кагылма минем йолдызыма,
		Йолдызларга инде орынма!!
		«Сугыш» сүзе белән «Йолдыз» сүзе
		Баса алмас мәңге янәшә.
		Тормыш белән үлем беркайчан да
		Алмаган күк Җирдә ярәшә!..


* * *

		Тоныкланган Йолдыз иле:
		Җирдән яман хәбәр килде.
		Кем уйлаган йолдызларга
		Кагылыр дип сугыш җиле?!

		Таң йолдызы бакты Җиргә:
		– Нәрсә булды сиңа, Кешем?
		Моннан торып ишетмәсәң —
		Әйтим микән әллә төшеп.

		Без, йолдызлар, кайсы чакта
		Башны җуеп атылсак та,
		Гел бер дога, гел бер теләк:
		«Җирне сакла!», «Җирне сакла!»

		Кара төндә адашканда,
		Маяк булып уңнан, сулдан,
		Яктыртабыз армый-талмый,
		Язмасын дип Кеше юлдан…

		Балкышабыз, күз кысабыз,
		Җемелдибез Сиңа карап.
		Төн чыгабыз Сине саклап,
		Ах! Үзеңне итмә харап!!

		…Йолдыз иле. Йолдыз җиле
		Җиргә бер көн җитте килеп.
		Йолдыз җиле кагылганда,
		Балам төшләр күрә, көлеп…

		Ак каеным ни уйлана,
		Ягылып төн карасына:
		«Теге арба кереп китсә
		Җидегән йолдыз арасына?..»

		Челтер-челтер Җидегән чишмә
		Серен сөйли күбәләккә:
		«Таңда җилләр тыныч иссә,
		Дөнья бигрәк түгәрәк лә…»

		Кешнәп куя кашка таем,
		Ак йолдызы маңгаенда:
		«Таңнар нигә шулай моңсу
		Була икән май аенда?..»

		Ник соң әле әнкәемнең
		Таң йокысын ачты дөнья? —
		Уйга талган чал чәчләре
		Ал чәчкәле ястыгында…

		Ә йолдызлар, күк гөмбәзен
		Күк томанга төреп кенә,
		Берәм-берәм югалалар,
		Югалалар эреп кенә…

		Шул йолдызлар арасында
		Синең дә бит үз йолдызың —
		Уян, Кешем! Уйлан, Кешем!
		Уйнат, Кешем, таң быргысын!!

		Җир шарының уртасына
		Элеп куй син бәллүр бишек.
		Берәм-берәм һәммә йолдыз
		Кунак булсын, шунда төшеп…

		Ә мин мәңге калыйм Җирдә.
		Очсын әнә ал яулыгым
		Йолдызлардан йолдызларга,
		Имин хәбәр, сәлам булып!

1985




«Иман әлифбасы» китабыннан








Ага идел


		Ага Идел… талып-талып,
		Күңелләргә дәрт-моң салып.
		Җиһандагы хәрәкәткә
		Хәйран калып вә таң калып.

		Ага Идел… өсләренә
		Йолдыз ява төннәр буе.
		Буразналар булып яткан
		Кемнәр моңы, кемнәр уе…

		Ага Идел… Кояш белән
		Уртаклашып Җирнең хәлен.
		Дулкынына Ай-сылукай,
		Басып чайкый сары шәлен.

		Ага Идел… төшләрендә
		Үксеп куя бер сулыгып.
		Ярларына иңеп калган
		Тарихымның моңсулыгы…

		Ага Идел… күкләреннән
		Акчарлаклар хәбәр сала.
		Заман зары төпләренә
		Юшкын булып утырып кала.

		Ага Идел… Кешелекнең,
		Гаделлекнең шаһиты ул.
		Буыннарның җырдан җырга
		Күчеп килгән бәхете ул…

		Ага Идел… ярсый, шаша,
		Үтә һәрбер йөрәк аша.
		Аккан саен, дөнья серен,
		Яшәү серен күбрәк ача…

		Ага Идел… Ватанымның
		Җан азыгы, үзәк бәгыре,
		һәр тамчысы өчен барган
		Кан-көрәштә артты кадере.

		Ага Идел… дулкыннары
		Тәңкә-тәңкә, ялык-йолык.
		Әллә ничә телгә килеп
		Ага Идел халык булып…

		Ага Идел… ак суына
		Саф инешләр кушыла килеп.
		Шуңа микән әллә тирән,
		Шуңа микән әллә иңле?..

1982




Туган телгә мәдхия


		Әй син, телем, туган телем,
		тамыр телем.
		Җир астыннан тарих серен
		табар телем…
		Әй син, телем, рәхәт телем,
		авыр телем.
		Телне тешләп канатырлык
		сабыр телем…
		Синең белән рәхмәт укыйм,
		теләк телим.
		Җырга салып сине, милли
		көйләр көйлим.
		Табындагы икмәгем күк
		телем-телем,
		Табынам сиңа,
		синсез бер тәм
		тоймас телем…
		Әй син, телем, айлы төнем,
		якты көнем.
		Әремнәрдән әче,
		балдан
		татлы телем.
		Сине саклап калыр өчен,
		күпме белем
		кирәклеген аңладым мин,
		белдем бүген…
		Әткәм-әнкәм мирасы син
		миңа күчкән.
		Чишмә, үзе сусаганда,
		сине эчкән…
		Алдым сине,
		күчтең төбем-тамырыма,
		күчтең күзәнәкләремә,
		карыныма.
		Кердең аңга, яттың җанга,
		сеңдең канга,
		һәр гөл белә үз исемен,
		син кушканга…
		Җиһандагы һәрбер җисем,
		һәрбер матдә,
		Исемем бар, дип, гүя сиңа
		рәхмәт әйтә.
		Әй син, телем, батыр телем,
		горур телем.
		Җирдә йолдыз булып балкып
		торыр телем.
		Халкым теле, хак телем син,
		йөрәк телем.
		Киләчәгем өчен мәңге
		кирәк телем!

1987




Татарстан


		Эшкә уңган, җырга һәвәс,
		Һәммәсенә татар оста.
		Йорты таза, тәрәзе саф,
		Капкасы киң – Татарстан.

		Еракларга шаулый даны,
		«Татарстан» дигән аты.
		Очмый калмас йолдызларга,
		Исән булса елгыр аты…

		Бәйрәмнәре гөрләп үтә,
		Иң матуры – Сабан туе.
		Күпме генә ясасаң да
		Булмый шуннан һаман туеп.

		Яулыкларның чигүлесе,
		Атларының җигүлесе.
		Их, утырып бер очарга —
		Калып торсын «Жигули» ы…

		Һәр табында кайнар коймак,
		Әче балы, татлы балы.
		Ничә өйгә чакырулы —
		Берсеннән дә булмый калып.

		Күңелләрнең хөр, киңлеге
		Бәйрәмнәрдә күренә бигрәк.
		Белим дисәң тирәнлеген,
		Тарихына керү кирәк…

		Хезмәт, көрәш, җиңү дисәк,
		Бу – халкымның үткән юлы.
		Мәңге җиргә берегеп калыр
		Урак-чүкеч тоткан кулы.

		Йөзе балкып торыр һаман,
		Битен юса Иделендә.
		Яманлык юк бер тамчы да
		Ни эшендә, ни телендә.

		Җанга газиз, телгә йомшак
		Казаны да, Кишете[2 - Кишет – Казан артындагы авыл.] дә…
		Таш диварлар арасыннан
		Бер моңлы чың ишетелә.

		Сәгать суга манарада,
		Вакыт дәшә – туктап калма!
		Заманны да әйди-әйди,
		Республикам атлый алга.

		Эшкә уңган, җырга һәвәс,
		Һәммәсенә татар оста.
		Йорты таза, тәрәзе саф,
		Капкасы киң – Татарстан!

1979




Хәтер әлифбасы


		Сулдан – уңга,
		сулдан – уңга,
		сулдан – уңга…
		Төртелеп тә тормый каләм, шуа гына.
		Күз иярми хәтта…
		…Ә менә бу хатта —
		Ил-Болгардан килеп җиткән хәтер-хатта
		Нинди серләр ачылмыйча тора?!
		Күзләр җавап эзләр… Телгә килсә
		язудагы сүзләр, пышылдар күк:
		«Әлифбаңнан сора!!»
		Әлифбаңнан сора…

		…Әнием язган хатлар-хатирәләр —
		ул кичәге.
		Бер теленә – өч әлифба: авыр сабак…
		Нихәл ятлап өлгергәндер, җанкисәгем.
		Дога диеп кенә белә идек:
		«Әлиф-би, ти-си…»
		Әбиләрнең безгә биргән сабагы шул.
		Ятладык тик язып сулдан уңга.
		Наданрак калдык шуңа…
		Тамгалары әллә төштә,
		калган истә.
		Тоташтырып кына булмый һич тә…
		Кая инде Шәмаилләр уку безгә!
		Катлаулырак иероглифтан да
		күрер күзгә…
		Ах, өзелгән ләса иске җепләр,
		Хәтер тамыры – изге иҗекләр…
		Абына-абына укыйм, сагына-сагына,
		Чылбырларны тезәм, ялганам.
		Бабаларым язган васыятьне
		Терелтә алырмынмы яңадан?!

		Уңнан – сулга,
		уңнан – сулга,
		уңнан – сулга…
		Каләм, каләм!
		Хәтер әлифбасын
		дога итеп алам
		шигъри юлга…

1988




Хуш киләсең, мәрхәбә!

(Болгар дәүләтенең ислам динен кабул итүенә 1100 ел тулу уңаеннан)


		Җәй намазлык, олугъ бәйрәм җиребездә, Болгар-ил!
		Мең дә бер йөз ел тулды динебезгә, Болгар-ил!
		Тарихымнан килгән мирас биниһая зур, гали:
		Калган безгә Болгар-илдән Коръән берлә Кол Гали…
		Әдәбиятымда бәйрәм – ул синдер, Кол Гали!
		Мәдәниятемдә бәйрәм – ул диндер, Кол Гали!..
		Бу гаетне безнең белән син дә көттең, Кол Гали!
		Кыйсса язып ил-халкыңа ядкяр иттең, Кол Гали!
		Кыйссаңны син бисмилладан башлап киттең, Кол Гали!
		Әлифбага, димәк, безнең мең дә бер йөз ел, Гали!..
		Коръән чыгар идем сиңа, укый белсәм, Кол Гали!
		Җир-туфрагың җиңел булсын – дога кылыйм,
		Кол Гали!..
		Унбер гасыр иман белән… Сөен, ела, көл, Гали!
		Иман шартын үзебез дә белеп торган көн, Гали!
		Бездән соң да укысыннар сине, бөек Кол Гали!
		Рухыңа дога кылсыннар, изге диеп, Кол Гали!
		Мең дә бер йөз ел эчендә ниләр булмас, Кол Гали…
		Сирәк-мирәк татарның да бәйрәмнәре булгалый…
		«Ураза» ны байтак тотты халкың ачтан, Кол Гали!
		Кытлык чакта синең белән авыз ачкан, Кол Гали!..
		Корбан «бәйрәмнәрен» дә ул бик күп күрде, Кол Гали!
		Денен саклап, корбаннарын бик күп бирде, Кол Гали!..
		Күк капусы безгә дә бер ачылыр ул, Кол Гали! —
		Бәйрәмнәрнең иң бөеге, асылы шул, Кол Гали!..
		Нахак сүзләр күп ишеттек синең хакта, Болгар-ил!
		Яман телләр тарихымны төрле якка боргалый…
		Хак Тәгалә белә: хаклык безнең якта, Кол Гали!
		Сафландырып каныбызны тор син сакта, Кол Гали!
		Кайберәүләр, иман сатып, диннән бизде, Кол Гали!
		Аермакчы булып хәтта синнән безне, Кол Гали!..
		Диннән язып каралды әхлак вә гадәт, Кол Гали!
		Буыннарга гыйбрәт булсын бу гыйбадәт, Кол Гали!
		Сәгадәтле сәгатебез – ил яңара, бел, Гали!
		Сәдакатьле булып калыйк гел аңарга, Кол Гали!..
		Сөбханалла, күз тимәсен, тантанабыз зур, Гали!
		Рухыбызга иман иңсен, йөзебезгә – нур, Гали!..
		Олугъ бәйрәм йортыбызда – табыныбыз мул, Гали!
		Инде илләр имин булсын!
		Амин тотыйк, Кол Гали!..

1989, август




Милли, милли миллионнар…


		Милли, милли миллионнар
		Чәчелгәннәр давыл-җилгә…
		…Яз кайтмасак, көз кайтырбыз,
		Бер кайтырбыз туган илгә…

		Милли, милли миллионнар
		Сибелгәннәр төбәк-төбәк.
		Ни көтәләр, ни уйлыйлар,
		Туган якка күзне төбәп…

		Тарта җаны, тарта каны,
		Тартып тора милли моңнар…
		Ник уянмый, йоклый һаман
		Милли, милли миллионнар?

		Тарих безнең авыр инде…
		Белмим, кемгә ошасын ул!
		Милләтеңә охшамыйча,
		Тагын кемгә охшасын ул!..

		Милли, милли миллионнар…
		Милли кызлар, милли уллар…
		Укмашырга, тоташырга
		Җитми мәллә юкса куллар?..

		Чакырып тора кайтыр юллар,
		Көтмәсә дә такыр юллар…
		Оча тора, китә тора
		Милли, милли миллионнар…

		Милли байлык – милли саулык…
		Милли җимерек, милли ватык…
		Җилләр уңай искән чакта,
		Җилгә ябышып кайтыр вакыт…

		Яз кайтмасак, көз кайтырбыз…
		Үтә гомер, көтми еллар.
		Өзелеп бетсә милли кыллар,
		Кемнәр көләр, кемнәр елар?..

		Җыен ясап, кыен ашап,
		Көрәшкәндә йөзләр, уннар,
		Ник кушылмый туган телгә
		Милли, милли миллионнар?..

		Ага Идел, ага болыт,
		«Исә җилләр, күчә комлар…»[3 - Дәрдемәнд шигыреннән.]
		Кыйблабыз бер, берләшик лә,
		Милли, милли миллионнар!!

1989




Бозлы күзләр

(Урысның мәшһүр рәссамы Илья Глазунов күргәзмәсеннән чыккач…)


		Салкын караш. Күксел күренеш.
		Бозлык чоры…
		Туңам, күшегәм.
		Җитә калды өшеп болай да
		Җылы эзләп йөргән кешегә…

		Бозлык иле…
		Ник соң бозылган
		Тарих, «бозга салып саклагач…»
		Рәссам күзе күрмәгәнне дә
		Шәйлим, бозын кырып ташлагач…

		Бозлы күзләр… Татар язмышын
		Буяулардан эзләп, төсләрдән.
		Чыгып барам…
		Эчем ут яна:
		Боз таулары ята өсләрдә…

		Чыгып киттем бозлык чорыннан.
		Кояш эзләп киттем күзләрдән.
		Эреп акты бозлы яшьләрем —
		Көн җылынган. Дөнья үзгәргән…

		Чиркәү чире йога күрмәсен,
		Күзем белән эзлим Аемны.
		Аяк асты бозлак… Тизләтәм,
		Егылмаска тырышып, адымны…

1990




Кошка канат нигә?


		Кому на Руси жить хорошо?

    Н. А. Некрасов

		Рус илендә яшәү кемгә рәхәт? —
		Кемгә рәхәт, шулар беләдер…
		Үз җиреңдә яшәп, илсез калсаң,
		Үзәк-бәгырьләрне теләдер…

		Илсез ирек – башсыз калган бүрек,
		Ирексез ил – коштыр канатсыз.
		Иреклеме шул ил: ир-атлары
		«Тройкасыз» калса, пар атсыз?!

		Үз өеңдә – ятлар кагыйдәсе,
		Ятлый-ятлый телләр калмады.
		Рус илендә яшәү кемгә рәхәт? —
		Күпләр моны күптән аңлады.

		Укынсаң да, кабат чукынсаң да,
		Күзен чукымас карга карганың…
		Үз иркеңне үзең сакла, татар!
		Белеп атла кая барганың!

		Үз җиреңдә – җирсез, түбәң тишек.
		Үз илеңдә – телсез, баш түбән.
		Үз ирексез яшәп яткан кеше,
		Мәгълүм инде, мәңге яшь түгәр.

		Үз күгендә үзе теләгәнчә
		Очу бәхетен сора кошлардан!
		Кешеләр дә язмышлары белән
		Кошлар язмышына охшаган.

		Суверен ил, имеш, нәрсә бирер?! —
		Сувенир да бирмәс, бүләк тә…
		Тик ул аңа очар канат бирер,
		Табып булмый торган түләп тә.

		«Суверенитетлар парады» дип
		Кемдер мыскыл итеп карады…
		Тигез булу өчен бар ич нигез,
		Бозмыйча да ике араны…

		Очар кошка Ходай канат биргән, —
		Ә читлектә канат нәрсәгә?!
		Саклап калыйк бүген Азатлыкны,
		Җил-давыллар биткә бәрсә дә!..

		Кошлар очар… Очканнан да рәхәт
		Иркен сулыш алып атлавы.
		Бөек кенә итәр һәр халыкны
		Бер-берсенең хакын хаклавы.

		Үз илендә яшәү кемгә рәхәт? —
		Татарга да рәхәт, руска да…
		Үз илеңдә яшәп кол булуны
		Дошманга да бирмә, дуска да!

1991




Азатлык!!!


		Күп күрдек кимлекне, газапны,
		Бу – безнең изге сүз азаккы,
		Байраклар урала байракка —
		Азатлык! Азатлык! Азатлык!

		Исбатлап гасырлар буена
		Яшәүнең асылын, кыйммәтен
		Кабатлый изге бер сүз белән
		Иреккә сусаган милләтем.

		Бу теләк сеңгән ул каннарга
		Кояштан, җиремнән, суымнан.
		Яулыймын, даулыймын – җиңгәнче,
		Шул изге көрәштән суынмам!

		Ташыды сабырлык күкрәктән,
		Без бүген вулкандай кайнадык.
		Җыелып туганнар, кардәшләр,
		Без Ирек мәйданын сайладык.

		Йөрәкләр тоташкан бер булып,
		Йодрыклар укмашкан бер булып,
		Миллионнар берләшкән җыр булып —
		Азатлык! Азатлык! Азатлык!

1990




Җиде бәхет елы


		Яна елда – яңа бәхет, диеп,
		Гел яңага гашыйк бары да,
		Яңачарак, имеш, ява, диләр.
		Яна елның аның кары да…

		Ә мин менә иске елым белән
		Хушлашасы килми йөдәдем.
		Айрылырга аннан һич кенә дә
		Риза түгел иде йөрәгем…

		Сәер икән, диләр гаҗәпләнеп,
		Сәбәбен дә тормыйм яшереп;
		Иске елда күңелем минем калды,
		Әллә ничә язга яшәреп.

		Ул гынамы? – Ялгышмам күк һич тә,
		«Йолдыз елы» булды ул, дисәм.
		Ничә бәйрәм бүләк итеп китте —
		Кәбисә ел иде югыйсә…

		Рәхмәт аңа, соңга калганчы, дип,
		Сынган канатларны ялгады.
		Чынга ашты күпме әкият-хыял,
		Күмеп китте күпме ялганны…

		Иске елым бигрәк юмарт булды,
		Җанга якын дуслар өстәлде.
		Зурайтырга туры килде хәтта
		Яңа елның бәйрәм өстәлен…

		Ә шулай да мин яңага гашыйк,
		Кер, Яңа ел, кояш булып син!
		Быел – җиде бәхет елы, диләр,
		Җидесе дә безгә юлыксын!

1985




Бәйрәм җыры


		Уйнагыз да биегез,
		Җырлагыз да көлегез.
		Бүген безнең бәйрәмебез —
		Ирек алган көнебез!

		Зарыгып көткән көндер бу,
		Сагынып көткән көндер бу.
		Җыелып кардәш-туганнар
		Бәйрәм иткән көндер бу.

		Бүген – туган көнебез,
		Түгелеп тулган көнебез.
		Югалышып, табылышып,
		Бергә булган көнебез.

		Байдыр үскән җиребез,
		Җайдыр искән җилебез.
		Идел-йортка чакырабыз,
		Кунак булып килегез!

		Сыйлыйк дисәк – сыебыз,
		Көйлик дисәк – көебез.
		Саф тәрәзле, киң капкалы,
		Ак түбәле өебез.

		Инде шуны белегез,
		Әйтеп тора телебез:
		Мондадыр – нигез ташыбыз,
		Монда – учак-көлебез…

		Сибелгән дә без идек,
		Таралган да без идек.
		Тарихның ак битләрендә
		Каралган да без идек.

		Бетсәк бетәр идек без,
		Батсак батар идек без.
		Юктан бар булып йөрмибез,
		Күптән татар идек без.

		Еласам да – үз илем,
		Җырласам да —үз илем.
		Җырга салып теләк телим,
		Канатланып үс, илем!

		Уйнат гармуның телен,
		Күтәрелсен күңелем.
		Бәйрәм итсен, рәхәтләнеп,
		Илем, телем, Иделем!

		Җырлагыз да биегез,
		Уйнагыз да көлегез.
		Бүген уртак бәйрәмебез —
		Ирек алган көнебез!

1991




Шулар өчен…


		Дөнья безне зурлап каршы ала,
		Әмма менә ничек озата…
		Кайберәүләр аннан бик тиз китә,
		Кайберәүләр кала озакка…

		Юк, кермиләр алар өлешенә
		Башкаларның, сузып кулларын.
		Кайчагында хәтта артык кыска
		Булып чыга гомер юллары.

		Берәүләре аның буыннарга
		Саф чишмәләр казып калдыра.
		Берәүләре туар киләчәккә
		Җырлы хатлар язып калдыра…

		Сулган гөлләр өчен сулышын бирә,
		Каны белән җирне сугара.
		Кулы белән коеп бәхет сынын,
		Гашыйк булып үлә шуңарга…

		Алар Җиргә, тансык бала сыман,
		Зарыктырып кына киләләр.
		Йолдызларга тоташтыра торган
		Якты күпер салып үләләр.

		Шулар өчен Җирнең үзәгендә
		Һәйкәл булып мәңге ут яна.
		Җир-анакай шундый балаларын
		Төшләрендә күреп уяна…

1979




Шагыйрь гомере


		Егермесе тулгач,
		алда әле
		шуның кадәр тагын
		ике-өч гомер
		түгел,
		бары җиде, тик җиде ел
		каласыны шагыйрь
		каян белер…
		Белмәсә дә – сизенгәнме әллә?
		Ашыктыра каләм:
		тизрәк, тизрәк!
		Өлгерергә кирәк —
		Алга, йөрәк!
		Ә гасырга әле, ай-һай, ерак…
		Һай,
		егерме яшь
		торамыни сорап,
		яшәсене күпме
		уйлап-юрап?..
		Яз бит әле,
		язның башы гына…
		Нәрсәгә дип артык ашыгырга?
		Әй шагыйрем!
		Талантың зур,
		рәхәтен күр!
		Чум данына, чум малына —
		карап торма!
		Йөрәк, йөрәк!
		Ни даулыйсың?
		Нәрсә кирәк?
		– Бу дөньяның офыкларын —
		киңрәк, киңрәк…
		– Җиһандагы бәхетсезләр
		калсын кимрәк!
		Шагыйрь яна,
		эче-тышы дөрли,
		көн-төн иңрәп…
		Җиде елга, тагын
		түзсә күкрәк…
		Тукта, Вакыт,
		чапма, зинһар!
		Әкренрәк!!
		Чапма, Вакыт, чапма,
		булчы рәхимлерәк!
		Безгә әле шагыйрь кирәк!
		Бүген кирәк,
		иртәгә һәм…
		Шагыйрь
		Мәңге кирәк!!
		…Егермесе тулгач,
		алда әле
		һәйкәлләргә күчкән
		япь-яшь гомер!..

1986




Үз җылысын кушты дөньясына…


		Итәктән дә төшеп өлгермәде,
		Үги йортка аяк басты бала.
		Бозга каткан бәхет ишекләре —
		Ачыласы көне әле алда…

		Бишекләргә салып, бер йолдызга
		Элеп кенә куясы да юкса…
		Тик нишләмәк кирәк, ул бер чәүкә —
		Күгәрченнәр оясында юк сан…

		Әй сез, җилләр, орынмагыз каты,
		Иссәгез лә саграк, сөебрәк.
		Ятимлектән туңган нечкә җанны
		Тергезергә, ай-һай, күпме кирәк…

		Кояш төште салкын буразнага,
		Җылытыйм дип ялантәпиләрен.
		Җылы бишмәт, җылы бүрек тапты
		Алмашынып торган әтиләре…

		Җылы кулын сузды Саҗидә апай,
		Җылы яңгыр булды күз яшьләре,
		Күңел төбендәге җыр орлыгы
		Исән калды шулай… Җыр яшьнәде…

		Карурманнар буйлап кара төндә
		Адашыпмы йөргән моңа хәтле —
		Җылы сүзгә тилмергәндер ул да,
		Җылы кирәк икән моңга хәтта…

		Бер юл алгач, инде туктамады,
		Ияртте дә китте үзе белән:
		«Син тугансың, диеп, бу җиһанны
		Күрер өчен шагыйрь күзе белән…»

		Язмыш арбасыннан төшеп, гүя
		Үз йортына аяк басты шагыйрь…
		Бәхет ишеге нәрсә – җыры белән
		Халкы күңелен киереп ачты шагыйрь…

		Үз җылысын кушты йөрәкләргә,
		Сүз җылысын – салкын дөньясына.
		Ышандырды сынык күңелләрне
		Моңлы сазның мәңге сынмасына!!

1984




Рәнҗемәсен инде үзе…


		Безнең әти Тукайны
		яттан белә:
		Тормышта нинди генә
		җай чыкмасын,
		Әйтеп куя шуны шагыйрь сүзе белән,
		Шигырен димсең,
		мәсәленме,
		бер кыйссасын…
		Өлкән буын Тукайны
		яттан укый,
		Безнең буын күбрәк
		оятыннан укый…
		Яңа буын исә тизрәк сүзлек ачар,
		«Нәрсә дигән сүз соң әле бу, дип «уйку?»…
		Безнең яшьләр бигрәк тату
		китап белән,
		Тату булмый, китап бит ул
		белем бирә!
		Тик шулай да «рәхмәт» дип тә
		әйталмаган
		Татарлар да очрап куя
		сирәк-мирәк…
		Безнең әти Тукайны
		яттан сөйли,
		Без дә бераз Тукайны
		укып үстек…
		Укыйлар бүген дә.
		Иртәгә дә
		Укырлар – туган телдән тәрҗемәсен…
		Үзе генә инде менә
		рәнҗемәсен…
		Рәнҗемәсен иде Тукай,
		рәнҗемәсен…

1987




Бер адашыйк әле


		Казан урамнары артык таныш,
		адашып та булмый, ичмасам…
		Адашырмын, димә, урамда да,
		хыял канатыңда очмасаң…
		Үз-үземә урын тапмаганда,
		исәрләнеп, ялгыз бер башым,
		ят тыкрыклар эзләп чыгып китәм,
		яттан укып сине, Такташым!
		Мин бер сеңлең синең – Киләчәктән.
		Өр-яңадан сиңа мин гашыйк.
		Икәү бергә кичке урамнарда
		бер адашыйк әле, адашыйк…
		Сөйлим әле сиңа бер буранда
		Зөлфәт белән чана шуганны.
		Син дә шуар идең, белеп торам,
		бар ул безнең җанда туганлык…
		Их!
		Еллар чиратына бераз гына
		алданрак баскан булсамчы!
		Без очрашкан булыр идек юлда,
		мин дә бит бер исәр, гыйсъянчы…
		Песи малайларын мин дә сөям.
		Тик бүгенге
		шагыйрьләрне алар кырыс дип
		зарланалар,
		сәлам бирү кая!
		Гел куалар юлдан «перес!» дип.
		Мин дә раслап куям,
		«дөрес» дип…
		Бер сеңлең мин синең – Киләчәктән,
		билгесез бер нәни җырдашың.
		Сине сагынып эзләп йөрим бүген
		кичке урамнарда бер башым…
		Мәхәббәттә – «тукран тәүбәсе» мин,
		үкенсәм дә күпме, гел гашыйк.
		…Казан урамнарын танып булмый,
		бер адашыйк әле, адашыйк…

1986




Моабит


		Бер сүз, бары бер сүз —
		Моабит…
		Ирекленең җанын тетрәткән.
		Төрмәләр дә керә тарихка,
		тоткыннары белән беррәттән…

		Җәлилләрнең соңгы сулышы
		үтәли җил булып искәндер
		камерадан камераларга…
		Идәненә кояш төшкәндер.

		Рәшәткәле әмма яктысы,
		атса ни дә таңы, сүнсә ни…
		Бу зинданда кеше гомерен
		тәүлек белән кем дә үлчәми…

		Төрмәләр дә кала тарихта,
		тоткыннары белән беррәттән.
		Бер сүз, бары бер сүз —
		Моабит —
		палачны да төптән тетрәткән…

1987




Ак болыт


Сибгат Хәким истәлегенә


		Сибгат ага!
		Тыныч кына Идел
		һаман ага…
		Ә төбендә, җиде кат тирәндә,
		ни сер барын дулкын гына белер…
		…Ябышкаклар йөрсә тирәңдә…
		Идел һаман ага,
		Сибгат ага!
		Юшкыннарны юып агызып китә
		ташкын көче…
		Кайчагында дәшми калу – алтын:
		саклык өчен түгел,
		хаклык өчен…
		Хакимнәрдән нәрсә көтмәк кирәк!
		Хәкимнәрдә иде нечкә йөрәк…
		Күбәләкне – сөңге очынамы?!
		…Җир астыннан килгән өн шикелле:
		«Кошлар тагын бала очырамы?..»
		Каләм очы, сизгер антеннадай,
		тотып ала сәлам-ыңгырашын…
		Шагыйрь яза – хәрефләре аршын…
		Шагыйрь ята – шул ук хәләл аршын…
		Сибгат ага!
		Идел һаман ага…
		Ә болытлар бермәл баш очыңда
		оеп калган.
		Ак болыт ул – җиңел яңгыр гына,
		Тамырыңа тамар – тирәнгә…
		Тамырларга карап
		табыныр вакыт,
		ябышкаклар йөрсә тирәңдә…

1988




Кипсә яшел карасы…


		Бирде дөнья кирәкне,
		Еламаска өйрәтте…

    Xәсән Туфан

		…Еламаска өйрәтсә дә —
		җырламаска өйрәтә
		алмады, шөкер, дөньясы…
		Җыр исән-сау йөрәктә!
		Инде каныгып язмышка,
		аны да алса тартып,
		еламый да, җырламый да
		яшәүдән үлем артык…
		Еламаска өйрәтсә дә —
		җырламаска өйрәтә
		алмады шул дөнья-камчы…
		Җәрәхәтле йөрәктә
		янсын яра, бәйләмәгез,
		саркып торсын, канасын!..
		Шагыйрь манып җырын язар,
		кипсә яшел карасы…

1987




Саҗидәкәй


Саҗидә Сөләйманова истәлегенә


		…Агым суда басма өстендә
		Керләр чайкый сай җирдә…

    Татар халык җыры

		Саҗидәкәй, керләреңне чайкадың.
		Дулкыннарга кердең үзең айкалып.
		Ап-ак керләрең җилләрдә, һай, кибә,
		Кайда йөзәсең күренми, Саҗидә?!

		Чыгып бассаң үз басмаңа бер таңда,
		Сагынышып елап күрешер идек.
		Ак канатка саркып чыккан ал канны
		Ак яулыклар белән сөртешер идек…

		Аймылыштык бер урамда – аяныч,
		Айрылыштык – язмыш икән аяусыз.
		Саҗидәкәй, сәҗдә кылам җырыңа,
		Эзләреңә шигъри ләйсәнем яусын!

		Моң агыла Саҗидә дип, Саҗидә…
		Җырлар безне очраштырыр кай җирдә?
		Ак басмага басып чайкыйм керемне,
		Синең арттан тирән суга керимме?..

1986–1988




Анна Ахматовага хат


		…Анна Ахматова!
		Анна ханым!
		Шигырь анасы —
		каләмдәшем минем!
		Кан кардәшем!..
		Әйтелмичә калган эч серләрең,
		йөрәгеңдә янган шигырьләрең,
		бәлки, минем күңелдәдер,
		җан кардәшем!..
		Синең сиреньнәрдән зират исе килә.
		Сиреньнәрдә минем йолдыз көлә…
		имеш…
		Сирень хәлен сирень генә белә…
		Анна Ахматова!
		Исемеңә хәтле
		җырга ятыш…
		Каннар безнең катыш…
		Шигырь күкләренең уртасында,
		дөнья дәрьясының читендә
		яшәүләре, ай-һай, читен лә
		ярымбөркет булып, ярымаккош.
		Ят кош, ят кош…
		Бу күңелнең изге көзгеләре…
		Сез генәме анда чагылып үткән.
		Йөз көзгедән ашкан инде күптән
		без белгәне…
		Мәңгелектә калган мизгелләре
		тетрәндерә үткен күзлеләрне.
		Дальтоник тел төсле сүзне белми.
		Алар өчен салават күпере ни,
		туган тел ни…
		Җиде төсне аермаган
		нәрсә күрсен!
		Кара күзлек кия аптырагач,
		күзле бүкән үзе, теле – агач…
		Ах! Анна Ахматова!
		Анна ханым!
		Без дә, җаным, яшәп карадык…
		Нәзакәтле кызлар мәктәбенең
		ишекләрен япкан каралык…
		Каеннардан укып белем алдык,
		чәчәкләрдән, җирдән, болыттан.
		Безнең чорда матур туташлар күп,
		тик алар шул телен оныткан…
		Чибәрләр күп. Әмма гүзәлләр юк!
		Тутый кошлар сыман бик тәкәббер
		йөрүләре, үз телләрен белми…
		Безнең чорда инде мәхәббәт дип
		үксеп елый белми беркем, үлми…
		Адәм заты бизде мәхәббәттән,
		тел тидерә хәтта шигърияткә!
		Шәһрезадә кебек изге затка
		калмады шул урын, почмак хәтта…
		Кырын караш шигырь анасына:
		«Марҗа бит ул» диеп Аннасына…
		Тел йозакмы
		җан кардәшләр арасына?
		Җыр тудырган кеше —
		мәңге Ана!
		Тел тимәсен! Күз тимәсен аңа!
		Сүз тимәсен!
		Шулайдыр бит, Анна?!
		Бәлки, артык биек үреләмдер,
		бәлки, сезгә көлке күренәмдер
		еллар арасыннан…
		Кем түбәнлек теләр баласына…
		Үрелепләр генә аласы ла,
		үз йолдызың булып янасы ла…
		Анна Ахматова!
		Сиңа бүген йөз яшь!
		Йөз көзге…
		Кире яктан укысаң —
		көзге йөз.
		Шигыреңдә күрмим бер җыерчык:
		язлы, кышлы, җәйле синең йөз…
		…Беркөн минем туган көнем иде.
		Көтмәгәндә бер ят хатын килде,
		бушанырга теләп сереннән…
		нык зарланды алкаш иреннән…
		Үзе көлгән була, күзе көлми
		һәм исерде тәмам шигыремнән…
		…Тышта бүген яшел җилләр котыра,
		тәрәзәңне ачсаң – тузан тутыра,
		тәрәзәңне япсаң – ялгыз итә,
		ялгыз башка кайда урын җитә?
		Чыгып китәм җилләр кочагына,
		ялкын кирәк, ялкын учагыма!
		Анна Ахматова! Анна ханым!
		Сиңа бүген нәкъ йөз яшь тула! —
		Бер хәл була бүген, бер хәл була:
		йә яңа җыр туа,
		йә – Мәхәббәт!!!

Июнь, 1989




Моңсыз үскән буынга


		Сөйләшегез, әйдә, сөйләшегез…
		Сәйдәшебез, имеш, Сәйдәшебез…
		Җырсыз үскән моңсыз күсәк буын,
		татып карамыйча чишмә суын…
		Их, кызганыч!..
		Сандугачлы талдан мәхрүм
		җир баласы…
		Җир-анадан ятим калган
		җыр баласы…
		Гаебегез түгел дә бит, җаным,
		нихәл итмәк —
		ил бәласе…
		Ташландык су итеп,
		чишмә моңын
		чыгар да түк, чыгар да түк, имеш…
		Ач калырсың, тамагың тук килеш!
		Үз җаныңнан үзең китсәң качып,
		ничек йөрмәк туган җиргә басып?!
		Сөйләшегез, әйдә, сөйләшегез —
		һич югында, керсен телегезгә
		җырлап гомер иткән Сәйдәшебез…

1989




Кеше – мәңгелек


Бакый ага Урманчега


		Таш һәм Кеше —
		гүя бу җиһанның
		Хәтере ул төрле яшьтәге…
		Кеше бүген Ташка йөрәк куя.
		Тибәрме ул йөрәк, яшәрме?


		Нәзакәтле бер моң ишетелә
		Бик ерактан – гасыр башыннан…
		Кем ул җырын яза, уй-моңнарын,
		Тавышын яза Болгар ташына?..

		Бераз туктап, соклангандай итеп,
		Карап тора үзенең эшенә…
		Ни могҗиза?! – Кинәт тылсым белән
		Әверелә бу таш Кешегә!..

		Телгә килә: «Дустым, – диеп, үзе
		Эндәшә үк карап сынчыга: —
		Мин таш инде. Ә син – адәм заты.
		Күреп торам: таш күк син чыдам…

		Бакчы, Бакый, үзеңә дә, бәлки,
		Әйләнергә ташка вакыттыр…
		Зинһар, гафу, үпкәләмә тагын;
		Ихтимал, бу сүзем артыктыр…

		Мин бит болай гына, үртәп кенә,
		Таш мин әлеге дә баягы…»
		…Кушылырга сүзгә теләгәндәй
		Биеп куя сынчы таягы:

		Ул да бер иптәше инде аның,
		Анысына да күптән җан кергән.
		Җылы кулы Бакый-тылсымчының
		Сулыш биргән аңа, җан өргән…

		Сынчы дәшми. Дәшәр иде —
		курка:
		Таш белән син кара сөйләшеп…
		Һичкем күрми. Ул тын гына елый,
		Тамагында – төер, күз яше…

		Үзе «гаепле» шул, Пигмалион, —
		Үзе коеп, үзе терелтте.
		Гаҗәп тә соң, салкын бер таш аның
		Ни дип әле күңелен эретте…

		Ә шулай да булмый сүзсез калып,
		«Таш йөрәк» дип рәнҗи күрмәсен…
		Белеп торсын, җан иңдеме инде, —
		Димәк, мәңге-бакый үлмәсен…

		«Дустым, – диеп, аңа сүз кушты ул,—
		Фани дөнья, диеп йөрсәк тә,
		Кеше – бакый, рухы мәңге яши,
		Җир куенына беркөн керсәк тә…

		Кабер ташы ул – бер истәлек тик
		Туган-үлгән елны язарга…
		Ә Кешегә, дустым, һәйкәл кирәк,
		Кабер ташы гына аз аңа!..

		Сөйләп кенә аңлап бетермәссең,
		Иң яхшысы: җыру җырлыйм бер…
		Мин – иҗатчы: көлеп куям кайчак,
		Башны ташка куеп җылыйм бер…»

		Таш йөрәкләрне дә йомшартырлык
		Моң тирбәлә. Картның – үз җыры…
		Хәйран калып, аны тыңлап тора
		Тәрәзәдән кергән «кыш нуры»[4 - Б. Урманченың «Кыш нуры» дигән рәсеменә ишарә.]…

1987




Моңсара


Сара апа Садыйкова истәлегенә


		Турыгыздан үтеп киткән саен,
		Юксынудан җанны моң сара…
		Моңнарыңны кушып исемеңә,
		Җыр чыгардым сиңа, Моңсара…

		Җыр чыгарып була, моң чыгармы
		Без көйләгән милли көйләрдән?..
		Тәрәзәләр аша ишетелеп
		Торыр микән алар өйләрдән?..

		…Кичә урам буйлап, гармун уйнап,
		Синең җырны җырлап уздылар,
		Йөрәкләргә сарылып калды ул моң,
		Үзәкләрне иллә өзделәр…

		Гел хәтердә – әллә хак әкият,
		Әллә өнемдәге төшме син?..
		Юксынганбыз икән юкка гына,
		Гармун телләреннән төшмисең…

1989




Зәңгәр күктә – алтын ай


Фәридә Кудашевага


		Бирсә бирер икән Ходай моңны!..
		Фәрештәләр тавышы – Фәридә…
		Торып калган бу моң һәр йөрәктә,
		Яшәп калган бу моң һәр өйдә…

		Бу сагышлар – су агышларымы,
		Кәккүк тавышымы? – Илаһи…
		Бер тетрәтә җанны, бер тибрәтә —
		Фәрештәдән тавышы, билләһи…

		Уралыплар аккан курай-моңмы,
		Агыйделнең камышларымы
		Шаулый шулай?..
		Гомер көзләренең
		Әллә үтеп барышларымы?..

		Төнге күкнең зәңгәр бәрхетенә
		Чигелеп калган алтын ай сыман…
		Шушы тавыш зарлы йөрәгемә
		Ягылып калган сары май сыман.

		Бәгыреңнән чыккан моң-сурәтне
		Шулай ишетәм, шулай күрәм мин.
		Җитми монда гади сүзләр генә,
		Шигырь яздым шуңа күрә мин…

1990




Давылдан соң


		Без давылга юлыкмыйча калдык…
		давылдан соң күрдек дөньяны.
		Актарылып сынган имәннәрен
		куркып карап йөрдек без аның…

		Югалышып катып калдык бермәл,
		таянырбыз, диеп, кемнәргә…
		Давыл үзе безгә кагылмады,
		тик афәте төште иңнәргә…

		Тормыш диңгез инде…
		Бармы соң ул
		дулкыннарның берчак тынганы?..
		Нишләтергә белми тордык бермәл
		давылдан соң калган дөньяны…

1988




чәчәк кайтты арабызга…


		Ирен кыйшайтудан узган инде
		безнең шәхси мөнәсәбәтләр.
		туры карап сөйләшүне көтә
		Булып узган кыңгыр сәбәпләр.

		Дәшми генә чәчәк суздың миңа,
		Сафлык кайтсын дипме арага:
		Ак таҗлары агартырмы җанны,
		Шик калмаслык итеп карага?

1980 еллар




Долой маскарад!


		Шаулый маскарад.
		Көлә маскарад:
		кәмит, тамаша,
		күзләр камаша.
		Гадел – алдаша,
		галим – саташа,
		изге – талаша.
		Гаҗәп, тамаша…
		Йөзлек кигәннәр,
		битлек асканнар,
		бары да ясалма:
		«Ә син чебеннән
		дәү фил ясама,
		бу бит – маскарад,
		чыны – астарак…»
		Шыксыз чырайлар
		пәрәнҗә япкан,
		сылу-чибәрләр
		корымга баткан.
		Берсеннән-берсе
		котырып, узып,
		мәш килә өер,
		азып, пыр тузып.
		Кемгә – күңелсез.
		Кемгәдер – кызык.
		Сәер шул, көлке,
		белмәссең монда:
		бүресе – сарык,
		аккошы – төлке…
		Гөрли маскарад,
		Күз буяргамы,
		күз буаргамы —
		кемнәр остарак?
		Йөрибез без дә,
		аптырап, карап.
		Чыны кайда соң,
		кайда асылы?
		Беркем ишетми,
		хет үл, асылын!
		«Чынлык кирәкме? —
		Эзлә, табарсың.
		Күбрәк сорашсаң,
		Дию авызына
		Килеп кабарсың!»
		Хурлык, мәсхәрә!
		Кит бу мәхшәрдән!
		Кая качарга?
		Кайсы авылга,
		кайсы шәһәргә?
		Бу нинди уен,
		бу нинди парад?
		Долой маскарад!!!
		Дөнья буталган,
		җепләр чуалган,
		табарга кирәк
		зәһәр бер дару
		бу шеш-чуаннан.
		Мәкер-ялганны
		кем соң фаш итәр?..
		«Фаш итәм, диеп
		йөрсәң, баш китәр…»
		Кемдер саклана,
		кемдер аклана,
		шуңа һәрберсе
		битен каплаган.
		Бары да качалар
		берсе берсеннән.
		Астыртын гына
		алдакчы көлә,
		тешләрен кысып,
		гадел көрсенә…
		Намус тапланган,
		вөҗдан тапталган,
		мәкер шатлана,
		итә тантана.
		Хәйлә әйләнә.
		Телләр киселгән,
		сүзләр кысылган,
		күзләр бәйләнгән…
		Күргән кешегә
		ике күз белән
		читендер яшәү
		ике йөз белән!
		«Бәйлә күзеңне!
		Бу бит – маскарад.
		Чынлык адашкан,
		калган астарак…»
		. . . . . . .
		Ачык йөзлеләр!
		Ачык күзлеләр!
		Туры сүзлеләр! —
		Бер адым алга!
		Сезне эзлиләр.
		Эзли Кешеләр,
		эзли сабыйлар,
		изге каннарын
		койган абыйлар.
		Өмет өзмиләр,
		көтәбез, диләр,
		таш ярып чыгар
		кайчан булса да
		туры сүз, диләр!!

1979




Кем бишектә – шул ишектә…

(Соңга калып чыккан бәет)


1937 ел корбаны – Әхмәт абзам

Ибраһимовка багышлыйм


		Тарих мең дә тугыз йөз дә утыз җиде…
		Котсыз иде ул төн бигрәк, утсыз иде.
		Саташтыра төшкә кереп әле дә ул төн.
		Күзгә тулган әллә тузан, әллә төтен…
		Онытасым юк гомеремдә дә мин ул төнне…
		Истән чыккан чагы да юк, буа тынны…
		Утыз җиде… «Бәхет иле»… «Ирек иле»…
		Шомлы урам, шомлы тыкрык, шыксыз җиле.
		Коты чыккан боек койма-капкаларның,
		Сулыш саен көтеп килеп какканнарын…
		Онытасым юк мин ул төнне —
		Кем ишектә?!
		Дөп-дөп тибә… ике йөрәк —
		Син бишектә…
		Каргап калдым кара таңны —
		Кем ишеткән?..
		Алып киттеләр атаңны…
		…Кем ишектә?!
		Дөбердәтә – хәтер микән, хәтәр микән?
		Дөбердәтә – тагын нинди бәла икән?
		Әллә инде үткән гомер, кире кайтып,
		«Кертегез!» – дип, бусагага бәрә микән?..
		Дөбердәтә – әллә бер-бер хәбәр бармы?
		Хәтер ишеген ачаргамы, ябаргамы?
		Дөбердәтә, әллә соң бу, гафу сорап,
		Ил вөҗданы бусагада ялварамы?..
		Утыз җиде… Тфү, тәүбә!.. Очсын җилгә…
		Телсез-чукрак, сукыр-надан тулган илдә.
		Богау-чылбыр – үткер каләм тоткан кулга,
		Ышаныч юк: Урак-Чүкеч – ул да «кулда»…
		Башка төшкән бу соң нинди каһәр икән?
		Бу соң нинди авыл, нинди шәһәр икән?
		Иген иккән, тимер бөккән бергә-бергә,
		Ник ышанмый дусы – дуска, ире – иргә?..
		Утыз җиде… Черек – күле, иман черек…
		Утыз җиде – азган елы яман чирнең.
		Сагаешып өнсез калган тәрәз-ишек.
		Дөнья бикле. Җил дә шикле. Курка бишек…
		Дуслашкан юк, сөйләшкән юк, эндәшкән дә,
		Ятка түгел, күрше белән иптәшкә дә…
		Бу язмышка түзгән ялгыш Кеше генә,
		Бала түгел, бәла иңгән бишегенә…
		…Кемдер кага… Йөрәк кага… Кем ишектә?!
		Үсә курку, үсә нәфрәт тар бишектә…
		Дөбердәтә аяк белән – хәтер микән?
		Раббым, тагын нинди яман хәлләр икән?..
		Какма, хәтер! Беләм мин ул кара таңны:
		Әллә кайчан алып киткәннәр атамны…
		Әни түзгән… Бишек тузган… Гомер узган…
		Кыра күзне әллә төтен, әллә тузан…
		Йөрәк типте, моңа тикле түзгән ничек?
		Күңел бикле, күзләр йомык, телләр кисек.
		Сукыр язмыш кая бәрер, кая ташлар? —
		Түр башында – супер яңа Кисекбашлар…
		Утыз җиде… Бу кайсы ай, бу кайсы ел?
		Бу кайсы дин? Бу кайсы чор? Бу кайсы юл?
		Беркем дәшми, беркем белми: сукыр уен.
		Хет асылын, хет атыл син, чәнчел, суел…
		Кем тәхеттә… Кем – түшәктә… Кем – тишектә.
		Кем ишетә? Кем – бишектә? Кем – ишектә?!
		Ишек, ишек! Ишетмәгәнеңне ишет:
		Ызба саен мескен бишек, гарип бишек…
		Утыз җиде… Сөреме калды, пыскый төтен.
		Посып кына күтәрәләр пәрдә читен…
		Чит ил түгел, үз җиреңдә, абау, читен!
		Муенын кочып үксер идең, булса этең…
		Кызганыч ла безнең буын, һай, кызганыч!
		Күпме гомер заяларга ай узган ич…
		Утыз җиде… Трибунадан – трибуналга…
		Асыл затлар эзсез-хәбәрсез югалган…
		Утыз җиде… ярты гасыр мәрттә ятып,
		Сискәнүдән сиксән җире, ил уянган…
		Кем ул анда? – Сорау килгән ишегеңә:
		Кем тирбәлде? Кемнәр төште бишегеңнән?
		Борынгыдан бер-берсенә ялганган нык:
		Үсә бирде яла, ялган, ялагайлык…
		Исә бирде кырыс җилләр һәр тарафтан.
		Ишек ни дә, бишек ни, ди, битарафка:
		«Телең ни дә, илең ни, ди, минем өчен,
		Денем өчен яшәмим, ди, көнем өчен…»
		Бер үк дөнья: кемгә – авыр, кемгә – җиңел.
		Туры әйтсәң түрәләргә, егыл, җиңел…
		Надан-мокыт галимеңә бирмәс сәлам…
		Бүген дә шул әле минем иң зур бәлам…
		Талантларын талаталар көчекләрдән,
		Гаеп эзләп сүздән түгел, иҗекләрдән…
		Утыз җиде… Канда – чире, сеңгән җанга.
		Утыз җиде – ил битендә кара тамга…
		Кара язмыш, кара ярлык, оят, хурлык!
		Шытып чыккан, тамыр җәйгән кара орлык…
		Үсеп җиткән, башак ярган, уңыш биргән,
		Өлгерә алмый тартып әле дә таш-тегермән…
		Кайдан калган? Кайсы чордан? Кайсы елдан?..
		Элмәк саен ятим бишек асылынган…
		Хәер ташлап китеп кенә һәр бишеккә
		Ямалырмы? – Җил ыжгыра һәр тишектән…
		. . . . . . .
		«Тарих мең дә тугыз йөз дә сиксән җиде…»
		Соңга калып чыккан бәет шушы инде…
		Кояш төште тәрәзәдән ал бишеккә.
		Хәтер кулы кагылып үтте һәр ишеккә.
		Җылы – нуры, җылы – хәбәр, җилләр җылы.
		Бусагага ятып чал Хәтер елый…
		Ни сөйләр ул, ни көйләр ул бишегеңә —
		Еллар аша шулар килер ишегеңә!..

1987




Тузан


		Бу җилләре ник котыра,
		бәйрәм ясап тузан-чүпкә?..
		Күпкә китте инде, күпкә…
		Очмак була почмактагы
		чүплектәге тузган чүпрәк…
		Абау, күкрәк!
		Түз, чыда! —
		Җил чыкканда тузан чыга,
		дым булмаса…
		Болыты да килгән була, дулап-дулап.
		Ник, ичмасам, яумый уза бер тамчы да?..
		Чүпләр оча – канат нигә?..
		Күтәрелә өскә тузан…
		Кулларымны күккә сузам:
		Булса – булган, җитсә – җиткән,
		түземлекләр чиккә җиткән!
		Сафландыра торган җилләр
		вакытын белеп, җайлап исәр…
		Кайчан исәр?..
		Тешкә тия инде тузан,
		тынны кыса, күзне кисә…
		Йа туйдырды, тәкать корыды,
		игелексез бер җил булды,
		чүп-чар белән дөнья тулды…
		Өермәләр туза шулай,
		җен-пәриләр туй иткәндә…
		Кем туе бу – белми һаман,
		тик аптырап тора бәндә…
		Чүп-чар оча җилдә ярышып.
		Калса калыр үлән-тамыр,
		җиргә ябышып…
		Гөлләр көя, телләр кибә,
		дымга сусап.
		Биттә тузан… Томалаган
		күкне тузан.
		Нидер тузган. Дөнья кызган.
		Вакыты узган —
		Бу кадәрле күтәрелмәс иде
		тузан…

1979–1989




Соңгы тәүбә

(Мөнәҗәт)


		Йа Ходаем, кичер мине!
		Йа Ходаем, кичер безне!!
		Гөнаһсыз таңга табынган
		Мең гөнаһлы кичебезне.
		И Ходаем, кичер безне,
		Һич югында, өчебезне…

		Кичер, берүк!
		Юкса безгә
		Тәмугыңда җитмәс урын.
		Ярлыка син безне, Хода,
		Җәһәннәмгә китмәс борын.
		Адашканга китеп синнән,
		Явыз көчләр көлде бездән.
		Әкияттәге янар коштай
		Терелт безне көлебездән…
		Янып вөҗдан учагында,
		Кычкырабыз дөрли-дөрли…
		Янмагандыр беркем болай
		Данте тәмугыннан бирле…
		Кичер, бәхет орлыкларын
		Очырганга җил-әрәмгә…
		Хыялларны, идеалларны
		Калдырганга күтәрәмгә…
		Кичер безнең дәрте сүнгән
		Ярты сынган канатларны.
		Талдан талга куналмаган,
		Талы сынган талантларны.
		Кичер безнең гөнаһларны,
		Без – монафикъ «монахларың»,
		Юлдан язган дәрвишләрең,
		Манарасыз манкортларың…
		Кичерә алсаң кичер безне,
		Һич югында, өчебезне…
		Тезелешеп, тезләнешеп,
		Баш орабыз синең катта.
		Гыйбрәт итеп, күктәгеләр
		Сөйләсеннәр безнең хакта…
		Җир-туфрактан оят безгә,
		Көйдерә күк табаннарны.
		Кичер, Ходам, Җир-ананың
		Кадерен җуйган наданнарны!
		Кичер безне, суын эчкән
		Коесына төкергәнне…
		Килде безгә афәтләрнең
		Соң тәүбәгә китергәне…
		Кичерә күр, соңга калма.
		Акла безнең гаепләрне,
		Мәрхәмәттән мәхрүм калган
		Үксез тере мәетләрне…
		Кичер бүген, Мәхәббәткә
		Кичә кылган хыянәтне…
		Кем чыгарыр хөкем безгә? —
		Ахирәтме?! Кыямәтме?!

		Ярлыкагыл, Ходай, безне,
		Изге туфрак-җир хакына.
		Ир-атларны – безнең хакка,
		Хатыннарны – ир хакына…
		Кичерә күр, зинһар өчен,
		Җир улларын, Җир кызларын.
		Син дә кичермәсәң безне,
		Кем бәхилләр, кем кызганыр?..
		Нәрсә булды безгә, Ходам?
		Кем яздырды безне юлдан?
		Каргыш белән дөнья тулган,
		Изге китап төште кулдан…
		Диаматлар, сопроматлар,
		Әллә ничә катлы «матлар»
		Аша үтеп килдек сиңа,
		Бер Ходай, дип, үзе саклар…
		Кичер мескен адәмнәрнең
		Кимлекләрен, артыкларын.
		Шайтан суы юып киткән
		Барлы-юклы шатлыкларын…
		Кичер, санга сукмаганга
		Изге гореф-гадәтләрне.
		Кичерә күр тәүфыйк теле
		Сынган ватык сәгатьләрне…
		Егыла-егыла, аксый-туксый,
		Арлы-бирле сугылып-бәрелеп
		Килеп җиттек барыбер сиңа,
		Коткар, диеп килдек, барыбер…
		Очып түгел, үрмәләп тик
		Көч-хәл белән синең катка.
		Гыйбрәт итеп, җирдәгеләр
		Сөйләсеннәр безнең хакта…
		Кичер, без бит язмышларны
		Синең кулда диеп белдек…
		Баш очына дога итеп
		«Юлбашчылар» рәсемен элдек…
		Синең фәрман дип йөргәнбез
		Дәү түрәләр ихтыярын…
		Башыбызга да китермәдек
		Денсез калу ихтималын…
		И Ходаем, үз-үзеңә
		Каршы кемне күтәрдең син?!
		Сынау өчен мәллә җирдә,
		«Тәҗрибәләр» үткәрдең син?..
		Ауды айлы манарабыз,
		Сүнә язды кояшыбыз.
		Чәчтек, түктек, сиптек, койдык,
		Инде калды җыясыбыз…
		…Ни булса да, җаныбызны
		Шайтаннарга сатмадык без,
		Имансызлар утравында
		Калып, Иман сакладык без…
		Коткарып кал безне, Ходам!
		Итмә Адәм актыклары…
		Бетермә син безне, куйма
		Тәмам актыккы ноктаны!!
		Шушы вөҗдан газаплары
		Булсын безгә соңгы җәзаң.
		Җитәрлек күп сабак алдык,
		Бирмә бүтән бәла-каза!..
		Кичер бүген исәннәрне,
		Кичер кичә киткәннәрне…
		Кичексәк тә соң түгелдер,
		Кичер тәүбә иткәннәрне!!
		Зинһар, Тәүбә капкаларын
		Ябып куйма алдыбызда.
		«Булыргамы? Булмаскамы?» —
		Тик шул сорау калды безгә…
		Йа Ходаем, кичер, диеп,
		Көн ялварам, төн ялварам.
		Гөнаһлылар исеменнән
		Илче булып сиңа барам…
		Беләм: бардыр гөнаһларның
		Кичереп булмый торганнары…
		Без – шулардан калган мирас,
		Без – шуларның корбаннары…
		Кичер, димәм, аккошларга
		Төзәп аткан «мәргәннәрне».
		Изге китап сүзе белән
		Үз битеңә бәргәннәрне…
		Кичер, димәм, айлы ташны
		Аяк асты иткәннәрне…
		Мәгълүм күптән андыйларның
		Тәүбә кылмас икәннәре…

		Күкләр исәбендә микән
		«Даһилар» ның хаталары?
		Тик патшалар тәүбә итми, —
		Беләсең бит син аларны…
		Белеп торам: ялынса да,
		Син аларны кичермәссең!
		Кеше канын эчкәннәргә
		Тере суы эчермәссең…
		Суфиланып, синең янга
		Елышыр, бәлки, кайсы елап…
		Егылсыннар башта алар
		Кешеләргә, гафу сорап…
		Гаепсездән гаеплеләр
		Килә күбрәк синең алга…
		Син аларны таныйсыңмы,
		Беләсеңме, газиз Аллам?!
		Җәзаң алдык, инде кичер,
		Хуҗа бул син колларыңа.
		Өйрәт безне, кол булмыйча,
		Бәйсез яшәү юлларына…
		Какма кире, бездән башка
		Күтәрерсең Җирне ничек?
		Кичер безне – безнең хакка,
		Кичер безне —Үзең хакка,
		Кичералмасаң да кичер!!!
		Олыбызны, кечебезне
		Ая, Раббым! Кичер безне!
		Миһербан вә шәфкать юллап,
		Кайтар бөтен үчебезне!
		Кодрәтең киң, жәллә безне —
		Тәүбә кылган һәммәбезне.
		И Ходаем, кичер безне,
		Һич югында,
		өчебезне!!!

1990




Тимер чире

(Баллада)


		Тимербану тимер коса,
		авыр хәле:
		Иңен баскан тимер чуклы
		тимер шәле…
		Тимер тутык каплап алган
		бөтен тәнен,
		тимер кутыр…
		Авызында – тимер тәме…
		Тимер чире…
		Тимер чыңы… Тимер чоры…
		Тимер пәрдә, тимер кабык,
		тимер кыршау…
		Канатларны каерып буган
		тимер тышау.
		Адым саен абын тимер чүплегенә
		Абау,
		Исең китәр чүпнең күплегенә…
		Тимербану тимер коса, тимер йотып.
		Тимер куллар итәгеннән алган тотып.
		Тимер… Тилмер! Тилер!..
		Тимер кабык киеп үткән гомер…
		Тимер төкерә Тимербану,
		тамагында —
		тимер төер…
		Таралмасмы канга гына.
		– Коткарыгыз!!!
		Тимерчеләр юкмы анда?..
		Тимербулат, Тимербайлар кайда?!
		Салдырыгыз тимер күлмәгемне!
		Үлмәдемме әле, үлмәдемме?
		…Тимер, тилмер, тилер…
		Коткарырга, белмим, кемнәр килер?
		Тимер чоры…
		Тимер җилләр тынны буа…
		Тимербану хәл эчендә, аңын җуя…
		…Их, очарга иде канат кагып!
		Хәтерендә әле гүзәл аккош чагы…
		Ах, ул Асылбану түгел инде…
		Исеме аның бик күп еллар элек
		асыл иде, шундый җиңел иде…
		Ник югалды Биктимерләр,
		Тимерханнар?..
		Асылбикә, Гөлбанулар кая киткән? —
		Асылташмы төшкән,
		гөлме кипкән?..
		…Тимербану… саташамы тагы?..
		Асыл гына булып йөргән чагы
		керер инде гөлләр төшенә генә…
		Бәргәләнә тимер түшәгендә:
		кайный каны, көя җаны, кыза тәне.
		Сүнәр микән, янар микән шәме?..
		– Тимербану! Сабыр, җаным,
		терелерсең…
		Ефәкләргә әле төренерсең.
		Савыгырсың, ышан, Алла бирсә!..
		Тамырың гына, берүк, калсын исән!..
		Их, гомер!..
		Тутык калай көненә калсаң —
		кадерең кимер…
		Асылташлар әнә юлда
		ятмас гомер!..
		– Тимербану!..
		Син дә асыл идең ләса,
		тимер үткән үзәгеңә, тимер баса…
		Әле дә түзгән…
		Тиздән, тиздән терелерсең,
		Җәйгә менә җиңел күлмәк
		тектерерсең
		итәгенә гөлләр чиккән, челтәр тоткан…
		…Килешеп торыр иде зифа буйларыңа,
		чыгар идең киеп Идел буйларына…
		…Их, Идел бит ул, киң бит ул ла,
		Идел бит ул…
		Абау, ярларында тагын – тимербетон…
		– Яшел ярым кайда?..
		Кайда Тимерҗаным?
		Нигә килми?
		Тимерләнгән мәллә җаны?!
		Тимер сандык, тимер йозак —
		озак, озак…
		Кемнәр ачар ватып? —
		Тизрәк! Вакыт, вакыт!!
		Чыгарыгыз, зинһар, асыл күлмәгемне!
		Үлмәдем бит әле, үлмәдем мин!!!
		Тамырым исән,
		өзелмәгән очар канат!
		Кимәс идем тимер кабык
		мәңге кабат!..
		Имин җырым, тутыкмаган,
		шөкер, җаным.
		Килеп җитәр, тапмый калмас
		Тимерҗаным!
		Асылбикә, Асылъярлар, Гөлбанулар!
		Калсын безнең бу көюләр, бу янулар
		гыйбрәт булып…
		Аккош – күлдә, исән ул да —
		безнең җан ул…
		…Тимер, имеш…
		ялгыш кына тагылган ул:
		Минем исемем – Асылбану-у-у…
		Асылбану!!! Асылбану-у-у…

1988




Кичәсе бар ике күперне


		Кичәсе бар ике күперне:
		Сират күпере,
		Салават күпере…
		Бу дөньядан
		«теге» дөньяга
		озатып кала
		җиде төс нуры…
		Сират күперенең
		төсе юк.
		Аңа керми калган кеше юк…

1987




Берсен берсе бетерешсә…


		Сафлыкны сез сагынырсыз әле…
		Кайтып-кайтып эзләрсез,
		юксынырсыз —
		Үзегез үк абынырсыз әле
		Миһербансыз үле җаныгызга…
		Ә мин,
		борылып та карамыйча,
		тиз-тиз атлап,
		үтеп китәрменме яныгыздан?..
		Берсен берсе бетерешкән көнне
		Ышаныч һәм Ялган —
		Кайсы калыр икән каныбызда?!

1988




Ямь-яшел төсләргә зарыгам…


		Ямь-яшел төсләргә зарыгам,
		Буяуларым уңар чак микән…
		Зәңгәр буяу салсаң сарыга,
		Яшел чыга, диләр. – Хак микән?..

		Сарылардан сары сагышларым,
		Җете зәңгәр килеш хыялларым —
		Ник аларны җилләр алмаган?
		Яшел буяуларым калмаган…

1975




Әкият әби


		Китеп барган бездән Әкият әби.
		Белмим, йортыбыздан бизгәнме?
		Әллә инде үзенең тылсым көче
		Сүрелгәнен үзе сизгәнме?..
		Суга төшкән кебек юкка чыккан
		Беркөн килеп тылсым карчыгы.
		Үпкәләттек микән әллә ялгыш,
		Тәгәрәтеп уйнап орчыгын?..
		Әллә инде, димен, ерттык микән
		Шаярышып әкият капчыгын?
		Ташлап киткән безне Әкият әби,
		Алырга да онытып орчыгын.
		Куенына кереп тыңлый идек,
		Кымшанырга куркып төннәрен.
		Әкият, ахры, үзе куркып качкан,
		Иярткән дә юаш җеннәрен…
		Белмәгәнмен әле ул чагында
		Әкиятнең шунда беткәнен.
		Бара торгач, мин дә, адашыпмы,
		Бүтән юлдан кереп киткәнмен…
		…Сагындыра хәзер Әкият әби,
		Ничек кенә табып әйтәсе:
		Әкиятләрнең ахыры матур була,
		Әкиятләргә килә кайтасы…

1986




Томаланган җаннар


		Томаннар һәм томаналар
		томаласа!..
		Томау борын, тонган колак,
		тонык күзләр…
		Такы-токы талкы телләр…
		Әй Ходаем!
		Өстән йөрде, диген, кемнәр!..
		Ояларны кыяларга корган идек.
		Томалады томаналар килеп.
		Очаргамы? —
		Һай, очу түгел,
		Тын алырга бетә язган иде ирек…
		Шулай, дидек…
		Хәзер инде көч-хәл белән
		канатларны сөйри-сөйри
		үрмәлибез коры җирдән…
		Ә канатлар – гүя артык бер йөк,
		тагылган чир…
		Их, нәрсә ул җир
		очар кошка!
		…Көзләр җиткән, —
		Утын кирәк булыр, диләр, әнә
		кышка…

1988




Тамашачы төрле…


		Минем тормыш ачык сәхнә иде.
		Корылмады ширма-пәрдәләр.
		Тамашачы кайсы юаш булды,
		Кайсылары узды бәргәләп…
		Кайберләре көлеп калды, үртәп,
		Ачуы килде кайсыберсенең…
		Ә берәүләр күзен читкә алды,
		Көчсезлеген аңлап, көрсенеп…
		Битарафлар, әлбәт, күбрәк иде.
		Ашыктылар тизрәк китәргә.
		Кемнәргәдер кайтып җитү кирәк,
		Кемгә кирәк барып җитәргә…
		Гыйбрәт алып яки уйга калып,
		Ник борылып килсен берәрсе…
		Беркемнең дә миннән аласы юк —
		Беркемнең дә килми бирәсе…
		Аңлаучылар шундый кирәк иде,
		Андый тамашачы сирәк иде…

1980




Хикмәте бар


		Кызганалар күреп, юл читендә
		ялгыз каен үсеп утырса…
		Чүп үләннәр әнә бик тә бердәм,
		Түтәлләрне басып котырса…
		Ялгыз, диләр Айны. Ә бит Җирдән
		Ничә пар күз бага аңарга…
		Ялгызлыкны сагыш диеп кенә
		кирәкмидер, бәлки, аңларга…
		Тиңен-парын тапкан бәхетлеләр —
		«пар күгәрчен» халык телендә.
		Бар, күрәмсең, ялгыз булуның да
		бер хикмәте ләкин төбендә…
		Япа-ялгыз горур җилкән булып
		тормыш дәрьясында йөзүләр
		җиңел түгел.
		Йөрәк белән Акыл
		килешмичә, ара өзүләр…
		Ялгыз кала адәм, үзе әгәр
		куш каеннар җырын сөймәсә.
		Ялгыз кала, яратмыйча халкын,
		үз телендә ялгыш сөйләшсә…
		Ике кулына бер эш табалмаса,
		каргап калса һәммә парлыны…
		Бәхетсез ул, үз-үзенә дошман,
		юклыгы ни аның, барлыгы…
		Ялгыз калганда да, дусны сагынып,
		тулган айга карап соклан син.
		Бу дөньяда күмәк ялгызлыктан,
		явыз ялгызлыктан саклан син!..

1987




Төссез кеше


		Төссез кеше – йөзсез кеше.
		Кашы да юк, күзе дә юк,
		теле дә юк, теше дә юк,
		башы да юк, сүзе дә юк…
		Икейөзләнергә хәтта
		битлек ябар бите дә юк…
		Төссез кеше – йөзсез кеше.
		Аның рәтле эше дә юк.
		Маңгаенда шеше дә юк…
		Төссез кеше – көчсез кеше.
		Бик ипле ул, бик җайлы ул,
		биетеп үз кубызыңа
		җигәр өчен уңайлы ул…
		Ни кушсалар, шуңа күнә,
		үл, дисәләр, хәтта үлә…
		Әмма менә ни хакына
		үлгәнен ул белми кала.
		Төссез кешеләр күбәйсә,
		ачык төсләр тоныклана…

1985




Авырып терелгәч…


		Бар да шул ук!
		Фәкать мин генә юк…
		Дөнья әнә миннән башка да
		Бөтен эшен үзе башкара…

		Минсез дә ул һич терәлеп тормый,
		Тәгәри бирә тормыш йомгагы.
		Югыйсә бит әле мин дә һаман
		«Тегендәге» түгел —
		«мондагы»…

		Тик беразга гына бирештем.
		Бүген менә кабат күрештем.
		И, сагындым сине,
		саумы, Дөнья!

		Минем эшне кемгә тапшырдың?..
		Бир үземә кабат!
		Беләсеңме,
		Ә мин үземнән дә яхшырдым…

1989




Кеше кебек…


		Кеше кебек яшим әле дидең,
		кеше күзенә артык чалынмыйча.
		Төссез күлмәк кидең…
		Урамнарда йөрдең,
		аллы-гөлле шәлләр ябынмыйча…
		кеше барган җиргә барып,
		кеше әйткән сүзне сөйләп,
		һәммәсен дә җайлап-көйләп,
		кеше җырын көйләп
		яшисең,
		берни дәшмисең.
		Бармы, юкмы, син —
		беркем белми,
		үзең хакында ләм-мим…
		Тәмам акылга утырдың.
		Шулай иллене тутырдың…
		Бар да әйбәт, бар да тәртиптә.
		Бармак янаучы да юк,
		күрсәтмиләр, шөкер, төртеп тә…
		Дошман да юк, дус та —
		бер эт тә…
		Менә шулай кеше сүзен тотып,
		көн иттең син,
		үз-үзеңне йотып,
		Кеше булуыңны тәмам онытып…

1979




Капчык


		Капчык аскан яшь бер хатын
		ашыга тукталышка.
		Авырлыкка
		йогамы соң инде
		матурлык?!
		Ыспай егет үтеп бара
		башны чөеп, горур тотып:
		Кинодагы рыцарьлардан
		калган отып…
		Күз ярыгы аша посып кына
		карады да,
		кесәсенә шылды кереп егетлеге…
		Эх, ир-атның шул этлеге!
		«Булышырга кирәкмиме?»,
		имеш,
		камыш-чәчәк тотып барганда…
		Ә арганда?..
		Сусаганда,
		рәнҗегәндә —
		ләм-мим!
		…Әбисенең ике иңен баскан
		шул ук капчык! —
		Беләм мин…
		Заманында күпне күргән карчык…
		Хәзер – күзсез,
		Капчык – тупас,
		Карчык – дөм сукыр…
		ыспай «капчык» шәп-шәп атлап
		үтеп китте.
		Үтеп китсә икән! —
		бара һаман…
		– Чәчәк бакчасына
		төшсә юлы?..
		– Әй, бармагае, кем малае…
		…Табан асларында үксеп,
		кичә генә
		таҗын ачкан бер гөл
		изелеп калмагае…

1988




Төш, имеш…


		Җиде җилгә чыгып чәчәсем бар —
		бер төш күрдем бүген…
		Юрасаң да, юрамасаң да,
		ул өлгерде инде
		салып шиген:
		өн белән төш чиген
		беләм мин…
		Сөйли торган түгел беркемгә дә,
		Хәерлегә булсын!
		Сөйләмим…
		Төш, имеш!
		Уяу килеш
		йоклап йөргән гамьсез чынбарлык!
		Җиде төннең уртасында мине
		мәрттән гүя йолкып чыгарды…
		Уяндым!
		Төш төшерде кинәт хафага.
		Бер уяуга
		берни түгел ун яу!
		Йолдыз санап йөрсәң һавадан,
		авызың ачып…
		Төштән булмый качып,
		Тик кисәтеп тормас яңадан.
		Тамырларым буйлап янып килгән
		ут-кан
		сискәндереп җаныма
		ут кабызды…
		Бик вакытлы төш бу…
		ярый әле, килдем аңыма…
		Җиде җилгә очсын,
		берәүгә дә
		Сөйләп тормам яман төшемне…
		ышансаң да, ышанмасаң да —
		төш уятты,
		уйга төшерде…

1988




Әйбәт көзгегә үпкә


		Их! Көзге, көзге!
		Алдадың син безне.
		Үпкәлибез бүген:
		Кыегайтып төзне
		Күрсәткәнгә түгел,
		Бик төзәйтеп кенә
		Чалыш йөзебезне,
		Ник алдадың безне?
		Ышанганбыз ихлас,
		Карап кына тордык:
		Йә, нинди гүзәллек,
		Йә, нинди матурлык!..
		Гашыйк булып тәмам
		Йөрдек үзебезгә.
		Ичмасам, ник берсе
		Карап күзебезгә,
		Әйтсен шунда кыеп:
		«Йөзегез бит кыек!»
		Көлке бүлмәләрен
		Кемдер куйган ябып.
		Юкса үзебездән
		Көлгән булыр идек,
		Чын көзгене табып
		Элгән булыр идек…
		Хәзер инде менә
		Карап йөзебезгә
		Көзге үзе бездән
		Шарык-шорык көлә…

1988




Ачы төймә


		Ничә еллар буе, тешне кысып,
		Йодрыкларны эчтән йомарлап,
		Күреп, белеп, нәфрәтләнеп йөрдек…
		Чәйнәмичә тизрәк йотарга
		Кушсалар да – «баллы» бер төймәне
		Чәйни идек юри, ачысын
		Татып, белеп, танып калу өчен,
		Чын тәме, дип, тәмам ачылсын…
		Әрем нәрсә! Тәнгә шифа гына,
		Ә син менә тышы балланып,
		Эче тулы агу төймәләрен
		Йотып яшәп кара алданып…

		Чынбарлыкка алсу күзлек аша
		Юанганбыз карап – чыдарлык…
		Ал пыяла күпме алдый ала?
		Алсу ялган – Кара чынбарлык!
		«Ачы! ачы!» диеп кычкырдылар,
		Анысы да туйда исереп…
		Ачы төймә тәме калды телдә,
		Яман чирне искә төшереп…

1986




Туасы бар өр-яңадан…


		…Кисмәк корыган,
		Селкеп кактым капчык төбен.
		Буп-буш калдым,
		көйсез нота юлларыдай…
		Былбыл түгел, бер чыпчык та
		кунмый килеп,
		тутыгышып беткән күңел кылларына…
		Өр-яңадан туасы бар,
		юасы бар
		катлам-катлам булып каткан
		җан сөремен.
		Ачасы бар бер капкасын бу дөньяның,
		төшенәсе хикмәтенә кан серенең…
		Май басканмы бу күкрәкне,
		әллә бозмы?
		Әйт син, йөрәк! —
		Сүнәбезме, калабызмы?!
		Өр-яңадан туу өчен нәрсә кирәк?
		Кайдан табыйк ул икенчел анабызны?!
		Туып булыр кебек хәтта
		яңабаштан,
		Тик
		офыкларны киңәйтәсе иде башта…

1986, Күктүбә




Җилгә чыктым


		Җилгә чыктым,
		Җилләр уртасында
		басып калдым
		сафланырга теләп.
		Кем уйлаган, шушы
		тотрыксыз җил
		булыр, диеп, бүген миңа терәк…
		Кай тарафтан иссәләр дә —
		барыбер:
		каршыдырмы, белмим,
		уңаймыдыр…
		Җилләнергә исәп, яңарырга —
		Җил аркылы үтеп буламыдыр?..
		Җилфер-җилфер сафландырсын җанны,
		Куеныма тулсын, җиңнәремә.
		Өркеп качкан фәрештәләр кабат
		кунсын әле кайтып иңнәремә…
		Ике кулым – канат,
		күңел – күктә,
		Очам, очам, җилне коча-коча.
		Ак җилкәнгә калам әверелеп,
		бер гөнаһсыз сабый чактагыча…
		Җилфер-җилфер җилләр арасыннан
		Бер җилкенеп үтеп китим әле.
		Яулык чукларымда эленеп калган
		Җилне сезгә бүләк итим әле…

1986




Намусыңа синең таянам


Язгы боз ястык калынлыгы булса да ышанма.

    Мәкаль

		Язгы бозмы, көзге бозмы ул —
		Намусыңа синең таянам…
		Ярылмасмы чатнап ышаныч,
		батырмасмы алдап яңадан?..

		Язмыш ташкыннарын үтәрлек,
		ышанырлык ныкмы күперләр?
		Таеп түгел, хәтәр алданып,
		упкыннарга очты күп ирләр…

		Утлар-сулар кичәр юлыңда
		һәр басманы үзең салмыйсың…
		Тәвәккәлләр китсә артыңнан,
		ышанычлы изге җанмы син?!

		Хыянәткә әгәр тарысак,
		кем коткарыр безне яңадан…
		Язгы бозмы, көзге бозмы ул —
		Намусыңа синең таянам…

1987




«Бар икән таңнарның…»


		Бар икән таңнарның
		гүзәллеге! —
		Кояш чыккан, балкыткан
		үзәнемне.
		Үпкәләр күк дөнья, әгәр
		белә калса,
		Кичә генә аннан тәмам
		бизгәнемне,
		Бәхетемнән, имеш, өмет
		өзгәнемне…
		Булса да булыр икән
		матурлык! —
		Үзәнемне түгел бүген
		танырлык.
		. . . . . . . .
		Туфрагыннан бетмәгән ич
		айрылып
		Бәхеткәем —
		тамырлы-тамырлы…

1985




Яхшылыкны кая куйыйм, дисәң…


		Яхшылыкны кая куйыйм, дисәң,
		Җим итеп сип кышын кошларга,
		Һич югында йөрәгеңнән чыккан
		Бер җылы сүз тап син дусларга.
		Кая куйыйм, дисәң яхшылыкны,
		Су итеп сип язын гөлләргә.
		Үкенеп йөрмә, әрәм иттем, диеп,
		Әйбәт сүзне әллә кемнәргә…
		Яхшылыкка урын кайда да күп —
		Утырт та куй гөләп куагы.
		Онытма һич, син бит бу дөньяның
		бер бүләксез килгән кунагы…
		Изгелеккә каршы изгелек кыл,
		Явызлыкка кидер авызлык!
		Илдә чыпчык үлмәс әле, диеп
		Утырмасын рәнҗеп ялгызлык…
		Син – миңа да, мин – сиңа, дип кенә
		Дөнья куа фәкать наданнар…
		Миннән булсын, әйдә, яхшылык, дип
		яшәр җирдә изге адәмнәр.
		Яхшылыгың тияр шунда: кайчак
		Җиңә бел син хәтта җиңелеп…
		Яманга да иман иңдерерлек
		Игелек кыл үзең иң элек.
		Мәрхәмәткә сусап ята дөнья,
		Миһербанлык көтеп һәр җирдә.
		Яхшылыкны кая куйыйм, дисәң,
		Үзең белән йөрсен тар җирдә!

1987




Бәхетенә юра балаңның


		…Сулы чиләкләрен күтәреп,
		Бер сылу кыз чыкса юлыңа,—
		Бәхетенә юра кызыңның,
		Бәхет юрап атла улыңа…

		Төшләреңдә яксаң учаклар,
		Былбыл очып керсә кулыңа,—
		Бәхетенә юра кызыңның,
		Бәхет юрап уян улыңа…

		…Теләсәм дә изге теләкләр,
		Ышансам да изге юрауга,
		«Бәхет үзе кайдан башлана?» —
		Җавап эзлим мин шул сорауга.

		Кайчандыр бар иде ишеткән,
		Бар иде кемнеңдер әйткәне:
		Бәхет аяк баскан эзеннән
		Башлана, дип, газиз әнкәңнең…

		Башланса ул бәхет, башлана
		Әткәң элеп куйган бишектән…
		Кемнеңдер бар иде әйткәне,
		Бар иде кайчандыр ишеткән…

		Дүрт ягыңнан иссә саф җилләр,
		Бәхетенә ышан балаңның!
		Бишекләре әле гөл аның,
		Бишекләре әле ал аның…

		Шул бишекләр ятим калмаса,
		Бәхет китмәс борылып ишектән…
		Кемнеңдер бар иде әйткәне,
		Бар иде кайдадыр ишеткән…

		Көзгә кергәч, бакчаң буенда
		Котырып уңса миләш-баланың!
		Син үзеңчә юра быел да,
		Бәхетенә юра балаңның…

1988




Бер канатым ак, бер канатым кара…


		Аерылып җирдән,
		Әверелеп кошка,
		Без китәсе беркөн.
		Тәңре шулай кушкан.
		Соңгы очыш безнең
		Булыр йолдызара:
		Бер канатым ак,
		Бер канатым кара…

		Бәргәләнеп очам
		Чиксезлеккә таба,
		Өмет җемелдәгән
		Йолдызларга карап
		Очам язмыш белән
		Хөкем арасында,
		Ак канатым – оҗмах,
		Тәмуг – карасында…

		Галәм диңгезендә
		Мин бер кече кораб.
		Бетмәсәң дә Җирдә
		Күпләренә ярап,
		Озатып калыр дөнья,
		Күкләренә карап:
		Бер канаты ак,
		Бер канаты кара…

		Мин җәяүле идем,
		Ук-җәяле идем,
		Ут-ядрәләр алмас
		Сүзләр барын белдем.
		Соңгы җырым – дуска
		Соңгы сәлам булыр,
		Соңгы дошманыма
		Сөңгем – каләм булыр…

		Кала болганышлар,
		Кала кылган эшләр
		Галәм утравында —
		Җирнең күкрәгендә.
		Без кайтырбыз кабат,
		Җир күзенә карап:
		Яшен яшьнәвендә,
		Күкләр күкрәвендә…

		Яшәешнең бөек
		Ике серле көчен,
		Җан-көрәшкә шаһит
		Ике төрле төсен
		Гыйбрәт итеп мәңге
		Саклап барыр өчен —
		Бер канатым ак,
		Бер канатым кара…

		Таңнар атып килә,
		Төннәр үтеп бара.
		Тик йөрәктә яна
		Җәрәхәт тә яра…
		Соңгы очыш безнең
		Булыр йолдызара —
		Бер канатым ак,
		Бер канатым кара…

1990




Мәхәббәт һәм политика


		Һай, сусадым мәхәббәткә,
		Туйдым политикадан.
		Мәхәббәт гыйлемен укып,
		Булып политик надан.

		Яшисем килә, ачыгыз
		Дарелфөнүнегездә
		Бер мәхәббәт факультеты —
		Укып йөрербез без дә…

		Политик укулар белән
		Башлар әйләнгән иде,
		Политик тукулар белән
		Телләр бәйләнгән иде.

		Мәхәббәт шигырьләрен дә
		Куркып йөрдек укырга.
		Өйрәттеләр кешеләрне
		Мәхәббәттән куркырга.

		Бишектән үк өркеп үстек
		Политик аталардан…
		Берүк, Ходай саклый күрсен
		Сәяси хаталардан!..

		Хәер, сәяси тояклар
		Шәп дагаланган безнең.
		Сәяси чирләр озаклап,
		Шәп дәваланган безнең…

		Политик көрәшләр үтеп,
		Без корычтай чыныккан.
		Безнең сәяси карашлар
		Сөрелгән бер чыбыктан…

		Белмисездер, без иң сизгер
		Политик булып беттек,
		Һәр ишектән, һәр иҗектән
		Политик шымчы көттек.

		Ник йөрергә гыйшык тотып,
		Мәхәббәттән олы без.
		Тибә бездә сыйнфый йөрәк,
		Сәясәтнең колы без…

		Чын мәхәббәт эзләп йөрсәң,
		Сабышырсың җүләргә.
		Әйләнсәк әйләник инде
		Сәяси мәҗнүннәргә…

		Зур йортларда укып йөрдек,
		Зур белем алган булып.
		Мәхәббәттә калдык хәтта
		Политик надан булып…

1990




Иман әлифбасы


		Алдан күреп алданулар…
		Ышанычлар – җимерек, ватык…
		Көя төшкән җаныбызга
		Иман яңартырга вакыт!..

		Телдән язып, деннән язып,
		Яшәгәндә хәвефләнеп,
		Изге бер сүз килә телгә,
		Шәрехләп үз хәрефләрен…

		Таркатсаң да таралмаслык
		Бербөтен ул, әйтсәң җыеп,
		Төп кануны яшәешнең
		Дүрт хәрефкә беткән сыеп:

		Иман – Ирек ул иң элек
		Һәм Мәхәббәт аннан килеп,
		Иман – Акыл, Иман – Намус, —
		Иман әлифбасын белик!..

		Калыр җирсез-иманасыз,
		Имансызга чыкса бәндә.
		Төзәлмәслек чирләр булып,
		Җан бушлыгы кайткан тәнгә…

		Яшим дисәң исән-аман,
		Иманыңа табын, инан:
		Айга карап пышылдыйм мин,
		Берүк, Ходай бирсен иман!..

		Авызым тулсын иман белән,
		Җаным тулсын иман белән.
		Иман китерер вакыт җиткән
		Һәммәбезгә берәм-берәм!!!

1990




Шигырь сулап яшәсәң…


		Аккош канат кагынган
		Минем тәүге адымнан.
		Шул мизгелдәме җаныма
		«Шигырь җене» кагылган.

		Үзе бер сихер кебек ул,
		Үзе бер дәва кебек.
		Аккошка – күл, миңа шигырь
		Кирәк гел һава кебек…

		Җил дә – шигырь, ил дә – шигырь,
		Колак салсаң өненә.
		Күкләр миңа боергандыр,
		Кал, дип шагыйрь көненә!..

		Мин ризамын, гомерем буе
		Шигырь булып яшьнәсәм.
		Ике гомер кичерәсең,
		Шигырь сулап яшәсәң…

1989




Язмыш җыры


		Кеше язмышлары туп түгел лә —
		Бер уйныйлар тибеп, бер – чөеп…
		Сорашсалар кайчак, нихәл, диеп,
		Ярый, дигән булам, беркөе…

		…Язмыш җырын соң бер көйгә генә
		Була микән җырлап бетереп?
		Текә ярдан язмыш ташкынына
		Ташландым мин – алды бөтереп…

		Язмыш җыры мең дә бер көй икән,
		Сыймый икән әле аңа да.
		Искерми дә үзе, туйдырмый да,
		Яңарганнан бара яңара.

		Сәхнәләргә сыймый язмыш җыры,
		Сыймый икән авыл-карьяга…
		Калаларга сыймый, белмим инде,
		Сыяр микән диңгез-дәрьяга…

		Язмыш җыры – җилләр ирегендә…
		Җилнең хәлен үзең бел инде.
		Җырлый-җырлый, беркөн ела үксеп,
		Җырлый-җырлый, беркөн көл инде.

		Язмыш җыры белән җыр язмышы
		Икесе ике нәрсә, күрәсең.
		Язмыш сүзләренә көй табасың,
		Язмыш көенә сүзләр үрәсең.

		Язмыш җыры – ата-бабаң җыры,
		Язмыш җыры – нәсел-тамырдан.
		Калыйм дисәң җырда үзең булып,
		Үз көнеңә килә авырга…

		Язмыш җирәбәсен салышканда,
		Ялгышыпмы, мин җыр отканмын…
		Ул җырны мин гүя яттан беләм,
		Кайда ишетеп, кемнән отканмын?..

		Тәңре язган – без укыйбыз гына,
		Тәкъдир белән инде ярышмыйм…
		Ядкяр булып калсын җирдә моңым
		Язмышларны узып барышлый…

1990




Бер кыз бар…


		Көлә-көлә акты ак ташулар,
		Елый-елый карлар эреде.
		Бии-бии кайтып керде язлар,
		Җир яңадан яшьнәп терелде.

		Йолдызлардан сирень исе аңкый,
		Сиреньнәрдә көлә йолдызлар…
		…Китәлмичә әле дә яз иленнән
		Җырлар эзләп йөргән бер кыз бар…

		Ул киткән дә булыр иде инде,
		Суыныр иде күптән эзләре.
		Итәгеннән тартып яз җилләре
		Җибәрмичә тора үзләре…

		Йөрсен әле, йөрсен урамнарда,
		Туймагыз сез аннан, кумагыз.
		Тәрәзәгез аша бакса үрелеп,
		Пәрдәгезне ябып куймагыз.

		Балкып йөрсен шунда язгы төндә,
		Ай нурына манчып чәчләрен.
		Чык тамчысы булып яфракларга
		Кунып калыр таңда яшьләре.

		Адашсын ул мәңге яз илендә,
		Сүз әйтмәгез моңлы ул кызга.
		Йолдызлардан сирень исе килә,
		Сиреньнәрдә көлә йолдызлар…

1984




Әллә үпкә, әллә үкенеч

(Өч җыр)



I. Бераз үпкә

		Их, ирләр!
		Сезгә нәрсә безнең шигырьләр!..
		Назлы булсаң, имеш, шул җиткән…
		Җыр-моң катыш безнең бу «чирләр» —
		Сезгә нәрсә!
		Табибмыни сез…
		Мәхәббәтне түгел, рәнҗүне
		белдерергә
		табып булмый сүз…
		Сезгә нәрсә – безнең көюләр…
		Сөюләрдән калып, мин юләр
		бер җыр өчен әллә мең үләр…
		Их, бу үрләр, үргә менүләр —
		Җиңелмени ялгыз җиңүләр…
		Сезгә нәрсә – безнең шигырьләр!
		Их, ирләр!..
		Юкса каршыгызда биепләр
		торыр идек, җанны сөйсәгез —
		Бик сирәк шул андый
		бөекләр…


II. Бераз көнләшү

		Җиңел күлмәк, җиңел итәкләр…
		Авыр кулдан кемнәр җитәкләр?..
		Җилпеп кенә йөрсәң җиңнәрне,
		Җиңел лә ул табу «тиңнәрне»…
		Назлар өчен түгел, язар өчен
		Җиткерәлмим инде төннәрне…
		Язлар өчен түлим көз белән,
		бәяләрен аның кем белгән…
		(Мең елаган хакка бер көләм…)
		…Әнә тагын җиргә яз килгән.
		Аңа нәрсә – һаман яшелдән.
		Тетрәп куя тәүге яшеннән.
		Ә без инде сискәнүләрне
		бик тирәнгә, эчкә яшергән…
		Язга нәрсә – сары яфракның
		кергәнмени соң ул хәленә…
		Каеннарның яшел шәленә
		төренә дә, йөри тилереп,
		уйламый да көзнең килерен.
		Язның төне – гөлләр куйнында.
		Кем көнләшер аның туеннан…


III. Бераз үкенү

		Юк, бүтәнчә башлыйм бүген үк!
		Ник яшәргә әле үкенеп?
		Бөтенесен ташлыйм, үзгәрәм!
		Күпме мөмкин болай түзәргә?!
		Хыялларны төйнәп төенчеккә
		калдырам да китәм еракка…
		Читкә китәм – сагынырлык итәм.
		Кайтмам, чакырсагыз елап та…
		Җитте, яшьлек үткән заяга —
		Бер башымны әле кая да
		куяр урын тапмам, дисезме?
		Яши алмам җырсыз-көйсезме?..
		И тиле баш, күпме сер чәчеп
		йөрдем җирдә кеше көлдереп.
		Беркем белми калыр хәлләрне
		җилгә чәчеп, илгә белдереп…
		Җитте, акыл керде безгә дә.
		Исем китми язга, көзгә дә…
		Читкә китәм —
		сагынырлык итәм,
		танымаслык итеп үзгәрәм.
		Ху-у-у-шы-гы-ы-ыз!!
		Очып китәм бүген
		казлар белән!!!
		.. . . . . . . . .
		Кайтырмын тик барыбер
		язлар белән…

1987




Туры юлдан


		Әйтүчеләр шактый булды,
		Үз дигәнең ит, диеп.
		Кертми торсалар ишектән,
		Тәрәзәдән үт, диеп.
		Әрсез чебен күк куганның
		Үзәгенә үт, диеп.

		Тик теләмим, тырышам мин,
		Туры юлдан үтәргә.
		Үз-үзем белән көрәшеп,
		Морадыма җитәргә.

1970




«Тәкәббер булмадым…»


		Тәкәббер булмадым —
		горуррак булдым.
		Тупаслык кылмадым —
		турырак булдым…
		Ялгышлар кылганга,
		ялгыз калмадым.
		Ялгызрак булганга
		ялгышкаладым…
		Хакым бар, димәдем,
		гаделлек көттем.
		Ак иде кигәнем —
		каралып бетте…

1987




Фәрештәләр кыры


		Фәрештәләр кыры… Кыяр-кыймас
		колак салам: әллә былбыл җыры?..
		Канатларым җәеп бастым сакка.
		Кара белән язып куйчы акка:
		Зинһар, чүпли күрмә, пычратма,
		Таптый күрмә, берүк, безнең хакка!!
		Шайтан халкы тулса, таптап изәр,
		Барча кошлары Ходайның бизәр…
		Зинһар, шайтаннарга
		капка ачмасыннар,
		Фәрештәләр өркеп качмасыннар!..
		Кара белән язып куйчы акка:
		Таптамагыз, зинһар, безнең хакка!
		Канатларым җәеп, бастым сакка…

1985




Батыр булдык…


		Сер бирмәдек, бөгелеп төшмәдек без,
		нинди генә хәлгә очрап та,
		батыр булдык, әмма батырмадык
		беркемне дә сазга, пычракка…
		Елмайгандай итеп, түзеп калдык,
		көч сакладык горур йөрәктә.
		Кешеләргә терәк булу кыен,
		үз-үзеңә авыр бигрәк тә…

		Юкса без дә нәфис заттан идек,
		асыл сөяк, ефәк җеп идек.
		Бозлы яңгырларда түгел, хәтта
		җылы ләйсәннәрдә җебедек…
		Кояшлы җил безгә учак булды.
		Калтыранып, туңып, чыланып,
		чыныкканбыз, ахры…
		Безнең башлар
		таш яуса да инде чыдарлык.

		Батыр булдык.
		Батырмадык ләкин
		беркемне дә сазга, пычракка!
		Сер бирмәбез, бөгелеп төшмәбез без,
		нинди генә хәлгә очрап та…

1984




Бу – хикмәтле хатын…


		Бу – хикмәтле хатын…
		Тугыз улга
		Тугзак ана булыр көче бар.
		Бу – хикмәтле хатын,
		Йөрәгендә
		Улсыз калганнарның үче бар…

		Бу – хикмәтле хатын.
		Идел ярын
		ярып керер дәрте, куәте.
		Яр чигенә җитеп, ярсыз калган,
		Кем җылы сүз әйтер, юатыр…

		Бу – хикмәтле хатын,
		Хөрлек даулап,
		Ерып чыккан яу арасыннан.
		Исән калган хәтта сикереп төшеп
		Сөембикә манарасыннан…

1988




Битлек


		Гомер буе яшәдем мин җирдә,
		Битлек дигән «кием» кимичә.
		Бишмәт белән башмак кебек, аның
		Көн дә кирәклеген белмичә…
		Хәер, кия идем бәйрәмнәрдә,
		Башкаларның кәефен бозмыйм, дип.
		Сандыгында алмаш битлеге дә
		Юк микәнни соң бу кызның, дип.

		Хурламасын өчен күрше-күлән,
		Килгән-киткән, таныш-белешләр.
		Битлек кими генә яшәгәнгә,
		Бик күбәя имеш-мимешләр…

		Эзләмәгез әкиятләрдән генә
		Алсу калфак кигән бүрене…
		Битлек киеп чыккан идем беркөн,
		Бик күпләргә әйбәт күрендем.

		Тик барыбер аттым аны ертып,
		Җитмәде шул тәки түземем.
		Буйсынмады бу битлеккә телем:
		Туры сүзем «сатты» үземне,
		Туры сүзем ачты йөземне…

1988




Җиде гөлнең берсе идем


		Җиде гөлнең берсе идем…
		Кояш назлап сөйде безне,
		Болыт яңгыр бүләк итте,
		Тигез күреп һәммәбезне.
		Иркәләде җилләр кулы,
		Яшьнәп киттек тереләнеп.
		Туфракта – дым, тамырда – нур,
		Чәчәк аттык бөреләнеп.
		Җиде гөлнең берсе идем…
		Тик беркөнне афәт килде.
		Иза чиктек корылыктан,
		Сусап киптек яңгыр юктан.
		Тәмам беттек, ярдәм көттек
		Җиде төп гөл, җидебез дә.
		Уртак иде җиребез дә,
		Уртак иде җилебез дә…
		Тилмерешеп дым сорыйбыз,
		Карыйбыз да кызу көнгә.
		Кемнең кулы ярдәм сузар
		Җиде чәчәк, җиде гөлгә?
		Беркөн килеп төштән соңра,
		Су сиптеләр… алтысына.
		Җиде гөлнең җиденчесе —
		Шиңәм инде, сулам, сынам.
		Дым бирделәр алтысына,
		Алты гөлгә оят сыман…
		Кемнәр килеп яралады,
		Тигез күрми, аралады?!
		Бер туфракта шыткан идек,
		Бер түтәлдә үстек ләса…
		Кем коткарыр җир баласын
		Җир баласы яраласа?!
		Кемнәр килеп чит иттеләр,
		Кем аерды, кемнең кулы?
		Кем үч ала табигатьтән —
		Кемнең кызы?
		Кемнең улы?!

1989




Тормыш сәхнәсе


		Ачыла да пәрдә, ябыла…
		Тормыш сәхнәсенең
		артынамы,
		Әллә
		чыгасымы алгы ягына?..
		Ә сәхнәдә – уен, тамаша:
		ачылыр да пәрдә, ябылыр…
		Аерырга Чынны – Уеннан
		кемнәр килер,
		кемнәр табылыр?

		Уены-чыны бергә…
		Гомергә
		ул өлешләп безгә бүленгән…
		Уйнап кына яшәргәме соң,
		Әллә —
		Чынлап уйнаргамы бүгеннән?!
		Алкышларга артык ышанма! —
		Кул чабалар кемнәр?
		Берәүләр
		алдан түләп, яллап куелган…
		Аерырга Чынны – Уеннан
		Кемнәр килер, кемнәр табылыр?
		Ачылыр да пәрдә, ябылыр…
		Әле – кара, әле ак пәрдә…
		Сүнеп калса алкыш әгәр дә —
		Хафаланма…
		«Пәри туе» нда
		аерырга чынны уеннан
		җиңел түгел.
		Сәхнә уртасында
		без каласы гомер буена!

1988




Шәрык шагыйренә ияреп


		Вакыты җиткәч өйрәнгәнбез без дә,
		Әлифбадан хәреф танырга…
		Кешеләрне тану өчен, нинди
		Бер «Әлифба» уйлап табарга?
		Истә әле кара тактабызга
		Акбур белән сызып караган.
		Остардык без инде һәммәбез дә
		Аерырга акны карадан…
		«Май чүлмәге, имеш, тышыннан ук
		Билгеле» дип, бәя куела.
		Ак дигәнең кара булып чыкса?..
		Иман әнә шулай җуела.
		Һәр җемелдәп торган йолдыз булмас,
		Җете кызыл артык тиз уңа.
		Сул-сул диеп авыз суын корткан
		Тартып китә бермәл гел уңга…
		Кылга кунган һәр кош былбыл түгел,
		Чебендә дә канат яралган,
		Һәр каралык әле язык түгел,
		Карлыган да пешеп каралган…
		Кеше – китап, әгәр укый белсәң,
		Бәя бирим дисәң – укып чык…
		Язмышы да аның уен түгел,
		Үзе дә ул түгел уенчык…
		Бик гыйбрәтле сорау, кем соң алар
		Хөкем итүчеләр үзләре?!
		Гадел күзлек аша күрә белсен,
		Укый белсен иде күзләре!!

1988




Заманында…


		Үзләре кебек итмәкче
		булып күпме тырыштылар.
		Кимләделәр, хурладылар,
		әрләделәр, орыштылар…

		Буйсындырмакчы булдылар
		көнлек кагыйдәләренә.
		«Сез» дияргә хурланып, бер
		затлы шагыйрәләренә…

		Уч төбендә йөртү кайда,
		булды һаман ишек төбе.
		Ни хикмәт, үз итмәделәр,
		төрттеләр тик: «теге, теге…»

1982




Имән белән каен


		Кызлар затын әгәр каен дисәк,
		Ир-егетне имән дияргә…
		Имән ышыгында имин калсам,
		Мин мәңгегә әзер сөяргә…

		Тапланса да кунып тузан-туфрак,
		Җил-яңгырда каен агара.
		Ак төсенә тугры калгангадыр,
		Имән мәңге гашыйк аңарга…

1988




Мин шигырьдә калам!


		Мин шигырьдә калам!
		Шигырь – минем
		балам.
		Шигырь —
		минем дәвам ул.
		Бу тормышның аягыңнан егар
		агуына каршы дәва ул…
		Шигырь илен ташлап китә күпләр:
		Берсе – бу ил тар, ди, кысан, ди…
		Берсе арган,
		берсе парсыз калган.
		Ялгызлыкка күпләр чыдамый…
		Шигырь – Аллаң бит ул
		җаныңдагы!
		Ятим калсаң, хәтта —
		анаң да…
		Мин шигырьдә калам —
		Аллам да ул,
		үзем дә ул,
		газиз балам да!!

1986




Бикле күңел


		Ачылмаслык йозак белән
		Бикләп куйсаң күңелеңне,
		Тиз арада белдерерләр
		Бик үк кирәк түгелеңне
		Бу дөньяда беркемгә дә…
		Ялынмаслар, ачыл, диеп.
		Тыштан гына шулай шыксыз,
		Эче аның асыл, диеп,
		Эзләмәсләр серле ачкыч,
		Күңелен моның ачыйк, диеп.
		Читләшерләр һәммәсе дә,
		Яхшы чакта качыйк, диеп…
		Бикле ишек, шикле ишек,
		Ачылмыйча торса озак. —
		Шомлы шул тынлыкны ишет:
		«Ачыгыз» дип иңри йозак…

1987




«Алар»


		…Алар шундый тупас.
		Алар янында
		Күңелең нечкәрсә дә ояласың…
		Алар чиртә белми —
		дөбердәтә
		аяк белән җанның пыяласын…
		Алар шундый оста.
		Беркайчан да
		гаепле дип санамас үзләрен.
		Ахры, шуңа, кичергәндә гөнаһларын,
		яшермиләр аска күзләрен.
		Алар, арлы-бирле килеп,
		һичбер вакыт
		адашмаслар күңел тыкрыгында.
		Вөҗданнары калыр тынычланып
		«елың» түгел, хәтта «кырыгың»да…
		«Үзе гаепле!» – дип уфтанырлар,
		кызганырлар һәм…
		акланырлар.
		Синең «ак тапларың» җирлегендә
		кара булып түгел,
		ак калырлар…

1988




Ап-ак сөлгем


		Ак сөлгемә
		керләр кунды,
		таплар иңде,
		кара сеңде…
		Ап-ак иде сөлгем, инде —
		кара сөлге,
		кара сөлге…
		Кара таплар актан көлде
		хурлап көлде,
		урлап көлде…
		Кара таплар белми әле
		ап-ак күбек белән җилне.
		Җиде юдым, җиде удым,
		ак күбеккә керен кудым…
		Җиде чайкап җилгә элдем,
		Җилфер-җилфер кибә сөлгем.
		Ап-ак сөлгем —
		минем билгем.
		Кояш белән кушылып көлдем.
		Аклык кадерен,
		сафлык кадерен
		Керләр юа-юа белдем…

1988




Теләк чишмәләре


		Мин теләкләр тели белә идем,
		Остабикәдән дә остарак.
		Теләкләрнең әле иң изгесе
		Яткан икән төптә, астарак…

		Батам-батам, диеп курыксаң да,
		Яшьлек күле барыбер саек ул.
		Тирәнәя икән гомер күле
		Олыгая барган саен ул.

		Теләкләрне тутырып чиләкләргә,
		Мин чыгарам инде коедан.
		Күңелкәем, димен, кырысланма,
		Йөрәккәем, димен, оема.

		Талды инде телем, тели-тели,
		Түшкәемә бәхет кунсын, дип.
		Иртә уңмаганнар кич уңсыннар,
		Һич уңмаган бүген уңсын, дип.

		Телдә – теләк. Телгәләнә йөрәк,
		Кабул булса икән догалар.
		Упкыннардан чыгып өлгермисең,
		Утларына илтеп тыгалар…

		Теләк бит ул өмет икән ләса,
		Нинди генә ният корма син, —
		Күңел төпләреннән саркып чыккан
		Теләк чишмәләрең корымасын!..

1989




«Башларыңа килгән – алга килә…»


		Башларыңа килгән – алга килә…
		Куркып китәм кайчак
		уйларымнан.
		«Туй күлмәгем тегелмәгән» ди-ди
		Калдым инде мәхрүм
		туйларымнан…
		Башларыңа килгән – алга килә,
		Әмер биреп буламыни уйга?!
		Бәхеткәйләр җуелса да юлда,
		Өметеңне, җаным, чәчмә, җуйма…
		Башларыңа килгән – алга килә:
		Кара кайгы, ап-ак бәхетеңме…
		Нәрсә уйлап яши кеше күбрәк —
		Бәхетенме, әллә ләхетенме?!

1987




Бәхет – әҗәткә


		Бер генә көн…
		Түгел —
		ярты көн
		балкып янса күңел, шуны бел:
		Сине бер-бер җәза сагалый,
		әҗәт көтеп тора почмакта…
		Ә мин очкан булам, бөтереләм.
		Белеп торам инде үзем, беләм:
		иртәгә үк тагын язмыш белән
		Йә утырып икәү – елыйсы.
		Яисә үзем генә, бәхетемнән
		язып,
		бүре булып улыйсы…
		Ә мин бүген уйный-уйный очкан,
		җилләр кочкан булып йөрим монда.
		Адым саен түлә
		ярты көнлек
		бәхетең өчен
		язмыш урамында…

1987




Түз, канатым!.


		Ап-ак каз канаты белән
		идән себерә,
		тузан сөртә бәндә…
		Каз канатым!
		Үз канатым,
		түз, канатым! —
		кемдер синең белән
		идән себергәндә…
		Көл-тузанга баткан канат…
		һай, гөнаһын кая куяр кабат? —
		бу бәндәнең бәгыре бигрәк каты.
		Каз канаты
		ычкына да кулдан,
		атыла читкә.
		Абау! Әллә инде очасы итә…
		Их, мескен бәндә!..
		Каз канатым!
		Үз канатым,
		түз, канатым! —
		кемдер синең белән
		идән себергәндә…

1985




Бир җәзасын!


		Йә Тәңрем, изге бер бәндәң,
		Көймәсе батып суга,
		Ялварса сорап ярдәмең,
		Рәхмәтең салчы шуңа!..

		Йә берәр кеше адашып,
		Тилмереп калса юлда,
		Сакла җил-давылларыңнан,
		Бәладән калсын ул да!..

		Тик, Тәңрем, кеше хакына
		Кул сузган адәмеңне
		Калдырма, берүк, җәзасыз,
		Күрсәт җәһәннәмеңне!..

		Бир давылың, бир яшенең,
		Көймәсен батыр, аудар!
		Көрәшеп яшәгәннәрнең,
		Бәлки, ул хәлен аңлар…

1986




Икенче сулыш


		Тагын күпме җырга җитәр сулышы?
		Тирән итеп туктап бер тын ала —
		Мең бәлагә түзәр моңлы бала.
		Бәхет дигәне дә күпләр өчен
		искитмәслек гади бер хәл аның:
		үзе белән үзе көрәшкәндә,
		җиңеп чыкса яманлыкны җаны,
		ул бәхетле…
		Шулай арган чакта,
		Хәрәм түгел туктап тын алсак та…

1989




Сабак


		Ялгыш кына мин тап булган идем
		Заманында бер «зур» табынга.
		Торып китү кирәк булган да бит,
		Аңламаганмын ул чагында…

		Яши торгач белдем инде яхшук,
		Мәҗлесләрнең нәрсә икәнен…
		Уйлап барам: «Тансыкбикәме мин
		Ул табынга —
		Артыкбикәме?!»

1986




Кыр кызы


		Кар кызымыдыр мин, кыр казымы —
		Җиргә төшсәм, миңа кыенрак…
		Кар кызы да түгел, кыр казы да,
		Кыр кызы мин – бераз кыргыерак.

		Кыланмышым минем кайчагында,
		Моң келәтем җырга бай чагында,
		Кырга сыймый, йортка ничек сыйсын?!
		Көзен – китеп, язын кайтып йөрим —
		Яр итәргә мине кемнәр кыйсын…

		Кар кызы да түгел, кыр казы да,
		Кыр кызы мин – шуңа кырыйдарак…
		Ят итмәссез әле аңа карап…
		Куркытсагыз ләкин, китүем бар
		Бөтенләйгә, кайтмаска дип кабат…

1988




Тормыш гамәле


		Кара такта сорау бирә:
		«Яз тизрәк:
		ике икең ничә була?»
		Ходай белсен!
		Кара такта «ике» куйсын.
		Әйдә, көлсен…
		Буталганмын:
		Җитми башым, җитми көчем.
		Бик катлаулы гамәл шул бу
		тормыш өчен…
		«Ике икең» күптән инде
		дүрттән ашкан.
		Гап-гади бер гамәл үзе —
		сыймый башка…

1986




Кошлар сөйләшүе


		– Фи-фью, фью-тфьюк,
		исемлектә син юк!..
		– Нинди исемлектә?..
		– Талга кунып сайраучылар арасында.
		– Исем китә, исем китә,—
		диеп пыскылдады Песнәк.
		– Нәрсәсенә аптырарга,
		Карга барда…
		Тик…
		Барча кошлар гаҗәпләнде
		соңгы мәлдә
		шундый хәлгә:
		Былбыл үзе
		Исемлеккә кертелмәгән…
		– Фи-фью, фью-тьфү!!!

1987




Ак морҗадан – зәңгәр төтен


		Ак морҗадан – зәңгәр төтен,
		Түбәләргә куаныч.
		Йөрим менә, янып-бетеп,
		Табып юктан юаныч…

		Салкын – тышта, ялкын – эчтә,
		Ярашып булмый һич тә.
		Кырыкка төрләнер җаның,
		Шул кискен чикне кич тә…

		Йөрәк кайнар. Суынырга
		Түгел ич тимер мич ул.
		Ак морҗадан – зәңгәр төтен,
		Шул икән гомер кичү…

		Җылытырга, җылытырга!
		Җитми калмасын җылым,
		Бу минем шуны аңлаган
		Җылыга мохтаҗ елым…

1985




Кума уйны…


		Җир язга чаклы
		уйкуга талган…

    Г. Тукай

		«Уйку» – йокы.
		Тукайдан мин беләм моны.
		Кума уйны, йөрмә йоклап,
		аңла шуны…
		Кума уйны, хәтер булып
		уелсын ул,
		Чәчмә җилгә, түкмә җиргә —
		җыелсын ул…
		Маңгаеңа ятсын тирән сырлар булып,
		Җырларыңа аксын тирән
		серләр булып…

1989




Иҗат кухнясы


		Шушы инде минем
		эш почмагым.
		Шунда пешми кала
		өчпочмагың,
		теләп йөргән бәйрәм ашың —
		пәрәмәчең…
		Сүз әйтүче юк ла:
		Мин бер башым…
		Ашың пешмәгән,
		Чәең кайнамаган.
		Нәрсә дияр идем,
		Булса – кайнанама…
		Шигырь дәфтәренә иеләм.
		Бая гына уклау биегән
		куна тактасында шигырь тезәм.
		Әйтерсең лә нечкә токмач кисәм…
		Шушы инде минем
		эш почмагым —
		Күптән белмим инде
		эч пошканын…

1988




Үз телеңдә кал!


		Йөрмә арып-талып
		Мәскәүгә —
		Горур башың салып
		мескенгә…
		Казан ятимнәрен
		сөйми ул,
		Сине яман итеп
		сөйли ул…
		Ихлас шигырең нәрсә
		аңарга! —
		Теләми ул сине
		аңларга.
		«Тәрҗемә!» дип
		үтте гомерең.
		Үз телеңдә
		калсын шигырең…

1989




Калсын шигырьдә…


		Санаулы, җаным, санаулы,
		яшьлекнең минутлары.
		Шигырьдә калсын гомернең
		без кичкән су-утлары…

		Калсын шигырьдә күзләрнең
		дәртле, нурлы чаклары.
		Калсын балкытып язмышның
		дөм кара почмакларын.

		Шигырьдә янсын җаныңның
		дөрләгән учаклары.
		Кайларда калсын, ди, тагын
		яшьлекнең ул чаклары.

		Ташлардан басып ташларга,
		Кичүләр ташкыннарны…
		Башлардан ашкан хыялның
		бәхеткә ашкынганы.

		Янсын шигырьдә йөрәгең,
		яшен тамыры булып.
		Санаулы көннәргә сыймый —
		ча калган җырың булып…

1987




Дус дип йөргән бер шагыйрьгә


		«Нихәл?» – дидең,
		сәлам бирдең.
		Кулың кыстым, кайнар итеп,
		нәкъ ирләрчә.
		Йөрим әле менә, димен,
		шагыйрьләрчә.
		Үтте көннәр…
		Саумы, диеп,
		Мин кул бирдем.
		Күрештең син бармак очлап,
		нәкъ кызларча…
		Шәйләп алдым карашыңда
		ят бер шәүлә —
		явызларча…
		Узды еллар…
		Күрешкәндә,
		кул бирмәдең.
		Дус дип йөри идем әле
		сине гәрчә…
		һәм кызганып куйдым кинәт,
		хәлең, димәк,
		түгелдер дим, түгел
		шагыйрьләрчә…

1987




Песи булып песи…


		Песи булып песи ямансулап,
		Иптәш юклыгыннан аптырап,
		күзгә текәп карап торды да бер,
		ошатмыйча, ишек катына
		Чүмәлде үк килеп.
		Боегып кына
		көтеп утыра – кайчан ачарлар…
		Песи булып песи ялгызлыктан
		ашыга тизрәк чыгып качарга…
		Яратмый ул кәгазь кыштырдатып
		дәшми-тынмый язып утырган
		ялгыз хуҗаларны.
		Ташлап китә,
		һич югында киек тотарга…

1987




Чык базарга


		Өйрәнәсең килсә әгәр
		Тукай кебек язарга,
		Тор да иртүк, иренмичә
		чыгып кит син базарга…

		Базар – икмәк. Базар – хикмәт.
		Хәйран калып йөрисең.
		Анда – салават төсләре,
		анда аңкый җир исе.
		Ачысын да, төчесен дә,
		татлысын да җый гына.
		Чумасың кереп базарга,
		килгән кебек җыенга.

		Кушыласың. Сату-алу —
		анысы бер уен гына.
		Базар үлчәвенә салып
		йөрисең уеңны да…
		Базар юмарт. Базар саран.
		Күз сал базар халкына:
		берәү эзли җан азыгы,
		берәү мал дип талпына.

		Күрәсең. Һич гаҗәп түгел,
		базар – базар инде ул.
		Тотмаса мир кануннары,
		тәмам азар иде ул.

		Тыңлап йөр. Ишет. Колак сал
		базар фәлсәфәсенә.
		Халык үзе чыгып баскан
		чын тормыш сәхнәсенә.

		Шунда син – тамашачы да,
		үзең катнашучы да.
		Ашыкма чыгып качарга,
		ахырга тикле чыда.

		Чагыштыр үз бәяңне дә
		базар бәясе белән.
		Шагыйрь бәласе бәйләнгән
		базар бәласе белән.

		Чыкма син, дустым, базарга
		әйбер-мазар дип кенә.
		Карама аңа кимсетеп,
		бу бит базар, дип кенә…

		Базар – тарих, базар – сәнгать.
		Базар – тормыш, сәясәт…
		Шәп шигырь табарсың,
		иртүк
		Ясап кайт бер сәяхәт…

1987




Ялвару


		Гөлләр үстерәсем килә,
		бирегез миңа түтәл,
		бирегез миңа түтәл, —
		Сорап йөдәтмәм бүтән…

		Оя корыр чагым җитте,
		бирегез миңа нигез,
		бирегез миңа нигез,—
		Без дә булырбыз тигез.

		Бишекләр тирбәтер идем
		каен сиртмә элсәгез,
		каен сиртмә элсәгез,—
		Хәлләремне белсәгез.

		Талпынып очмас идемме,
		ялгагыз миңа канат,
		ялгагыз миңа канат, —
		Сорап йөдәтмәм кабат.

		Сузыгыз кулларыгызны
		мин дә бит үз балагыз,
		мин дә бит үз балагыз, —
		Сыкмас идем балавыз.

		Кыерсытмагыз, йөрмим ич,
		кыерчык икмәк сорап,
		кыерчык икмәк сорап, —
		Без дә килгән бу дөньяга
		юмарт бәхетләр юрап,
		юмарт бәхетләр юрап…

1980




Бәйрәмнәре безнең урамның


		Чәчләремә гөлләр кададым,
		Иңнәремә шәлләр урадым.
		Күрми калмас әле кешеләр
		Бәйрәмнәрен безнең урамның.
		Булмасын, дип, өе караңгы,
		Тәрәзәмнән кояш карады.
		Төзәтергә ул да ярады
		Күңел төбендәге яраны…
		Гади генә чыпчык сайрады —
		Баласына булсын савабы.
		Ә без асыл кошлар сайладык,
		Шушы икән тормыш сабагы.
		Ак эскәтер җәйдем өстәлгә,
		Табын әзерләдем шикләнеп.
		Килми калмас әле берәрсе,
		Утырмыйм ич, качып, бикләнеп.
		Ялгызлыкка яшим мин күнеп,
		Салышуым түгел изгегә —
		Карасам да бераз үкенеп,
		Үпкәләмим инде көзгемә.
		Җиңнәремә түктем яшемне,
		Яшермичә барсын сөйләдем.
		Минме соң ул янып көймәдем,
		Минме соң ул шашып сөймәдем.
		Узды язлар, җәйләр авышты,
		Туй күлмәгем калды кимичә.
		Үтте гомер юмарт яшьлекнең
		Хәләл өлешләре тимичә.
		Җәйләремдә кышка сусадым,
		Көзләремдә язлар эзләдем.
		Кирәк кадәрен дә язмыштан
		Сорамадым бугай тезләнеп.
		Ә шулай да кызык яшәдем,
		Үткән гомер әрәм түгел лә.
		Шау-гөр килеп торган мәҗлесләр,
		Туйлар гына бәйрәм түгел лә…
		Хисләр ташый, хисләр түгелә,
		Җырларымны дәшәм түремә.
		Менә-менә менеп җитәм күк
		Хыялымның зәңгәр үренә.
		Тәрәзәмне ачтым киереп,
		Ярсу җилләр, әйдә, керегез!
		Минем белән бергә биегез,
		Сиреньнәрне ләкин сөегез!
		Әнә ишегемә кагылды,
		Кемдер килгән мине сагынып.
		Бик вакытлы әле йөрүе,
		Суынса да күптән табыным.
		Җырларыма дуслар кушылды,
		Кунагыма кунак өстәлде.
		Утырыштык, гадәттәгечә,
		Нәкъ уртага куеп өстәлне.
		Сүз күп булды. Нокта шушында.
		Бер җыр җырлыйм әгәр яраса.
		Бәйрәмнәре безнең урамның
		Шаулап тора икән ләбаса…

1980




Язмыш уены


		Мин берүзем шахмат уйныйм бүген:
		Уен кыры – аклы-каралы.
		Кай як җиңәр?..
		Үз-үземә каршы
		көрәш ачтым.
		Ике араны
		Ничек үтәрмен мин —
		кара якмы
		җиңеп чыгар,
		әллә аклармы?
		Язмыш уены – язмыш кыры алда.
		Көрәш үзен үзе аклармы?
		Мин үземә үзем каршы бүген,
		Җанда – көрәш:
		аклар – каралар.
		Акыл көче хискә «шах» биргәндә
		сыкрап куя шигъри яралар…
		Аклар белән башлап җибәрсәм дә
		язмышның бу серле уенын,
		кара шакмакларга бүленәсен
		белеп тордым гомер юлының…
		Кайберләрен үтәм сикереп кенә,
		вак-вак атлап үтәм кайберсен.
		Ак юлыңнан чыксаң,
		кара сукмак
		адаштырып йөртә, хәерсез…
		Мин үземне үзем эзәрлеклим,
		Мин үземне үзем җиңәргә
		тиеш бүген.
		Ак фәрештәләрем,
		бирешмәгез кара җеннәргә!
		Турыдан да үтәм, уратып та,
		вак-вак адым – вакыт арасы…
		Язмыш кыры гүя уч төбендә.
		Абынмыйча ничек барасы?
		Борынгыдан килгән бу уенда
		акыл белән хәтер сынала.
		Хискә бирелеп китсәң,
		бик еш кына
		туры килә чигенеп сынарга.
		Табындыра сине гел үзенә
		бу уенның зирәк Алласы.
		Буйсынасың кайчак «пешка» га да,
		королен дә кайчак аласың…
		. . . . . . . . . . . . .
		Уйлап уйна икән, чынлап уйна,
		алдан күреп һәрбер йөрешне.
		Ак атларым, бирешмәгез, зинһар,
		Мат куярга бүген
		тиеш мин!!

1988




Сакла чын җырыңны!


		Аздан гына төшми калганбыз ич,
		килеп җитеп упкын читенә…
		Мин чигенәм котым очып ярдан,
		Минем арттан хәтәр чигенә.
		Зур фаҗига ишелеп төшәргә дә
		күп калмаган булган башларга.
		Тотынам мин, ныграк ябышам җиргә
		тамырларга, изге ташларга,
		тарихыма ябышам: ычкынмасын
		кулларымнан, ябышам чытырдап.
		Сөяк чыкса чыгар – чыдармын ла,
		Намус, тик син чыкма чыгырдан!
		…Галәм әнә йолдызларын барлый,
		Балаларын саный Җир-ана.
		Яшен шары тиеп, баш очында,
		үрсәләнеп, газиз Җыр яна.
		Әйләнгәнче көлгә, ал үрелеп.
		Үзең янып көйсәң көярсең.
		Коткар Җырны!
		Ә син әле Җирне
		бер гөл булып, мәңге сөярсең.
		Кала язганбыз ич каберләрсез,
		аздан гына – сукыр вә телсез.
		Үзебезсез кала язганбыз ич,
		Киләчәксез, дәвам-нәселсез…
		Коткар, йол бәладән Җирнең җанын,
		Өзә күрмә йолдыз зынҗырын.
		Харап була язганбыз ич кичә —
		Саклап калыр бары чын җырың!..

1987




Туган көн


		Безнең туган көн бүген,
		үзебез төсле көне:
		Әле яңгыр, әле кояш,
		дүрт яклап исә җиле…

		Әйдә, гармуның уйна,
		туктама, зинһар, куйма,
		дөнья бездән туймаганда,
		үзең дөньядан туйма…

		Җибәр әле сыздырып,
		торсын җилләр сызгырып.
		Җырлыйк әле, тасмаларга
		язган көйдән уздырып…

		Җир яралган көн бүген,
		җыр яралган көн бүген.
		Бу җиргә без кирәк бүген,
		без – дөньяның кендеге…

		Куйма гармуның, куйма.
		Өзелмәсен җыр, уйна!
		Имин генә булсын дөнья,
		туган көнеңне җуйма!

1987




Идеясез шигырь


		Бүген урам буйлап
		чүп-чар уйлар уйлап,
		Җил агайны сүгеп,
		әрепләшеп барам.
		Ә ул һаман сырыша,
		җылынырга тырыша,
		Әле җиңнән йолкый,
		әле чәчтән тарта,
		әрсезләнеп, тәки
		ияреп килә арттан…
		Ашыга адымнарым,
		җилнең шыксыз зарын
		тыңлый-тыңлый йөгерәм:
		Туңа, имеш, өши,
		Кызганмый, ди, кеше.
		Ә минем ни эшем?
		Җилгә кырын басып,
		Зонтигымны ачып,
		Очам җылы өйгә.
		Эшләпәне – чөйгә,
		Үзем – мич буена…
		«Беркая да чыкмыйм,
		Кайнар чәем эчеп,
		Шигырь язып кына,
		Утырыйм кич буена».
		Үзем уйлап куям
		Җил агайның хәлен:
		Берәр җылы почмак
		Тапты микән әле?
		Да, дим, көннең бүген
		Кәефе шәптән түгел.
		Менә шул, агайне! —
		Жәллим Җил агайны…

1988




Моңсу елмаю яки «рәсем»


		Син рәсемгә, дускай, безне төшер әле:
		Калсын әле истәлеккә сурәтебез.
		Еллар үткәч, сагынып-сагынып дус, ишләргә
		«Яшь идек ул без дә» диеп күрсәтербез.
		Ялгыз каен белән икәү кочаклашып
		басыйк та без, карап торыйк синең күзгә.
		Ядкяр калсын шушы җәйдән – күләгәбез
		күбәләк күк очып кайтсын үзебезгә…
		Бик якыннан алма. Күкнең бер чите дә
		сыйсын шунда. Күл буйлары, көймәләр дә.
		Чагылып торсын кояшлы бер көн икәне,
		урын калдыр без җырлаган көйләргә дә.
		Елмаерга әмер бирмә, күңел үзе
		ни кушса, шул чыгар инде йөзебезгә.
		Еллар үткәч, сагынып-сагынып, бер карарбыз
		яшь аралаш шушы уйчан көзгебезгә…
		Әйдә, дускай, без рәсемгә төшик әле,
		аклы күлмәк ачык чыга сурәтләрдә.
		Безнең белән күзгә күренмичә генә,
		рәсемнәрдән карап торыр йөрәкләр дә…

1987




Шигырь язган кыз бала


		Чәчәккә дип иелсә,
		Шигырь тапкан кыз бала.
		Шигырь таба белгән бала —
		Түгелдер җансыз бала…
		Шигырь тапкан кыз бала
		Болында ялгыз кала.
		Күбәләкле гөлләр телен
		Күңленә язып ала.
		Шигырь язган кыз бала —
		Булмый шул моңсыз бала.
		Үзем көләм, үзем елыйм,
		Үзем аны кызганам…
		Ник соң әле кызганам? —
		Баштан ниләр узмаган…
		Шигырьләрен укый-укый,
		Әрнүләрем кузгала.
		Күңелем ник сызлана? —
		Шигырь язган кыз бала.
		Язмыш кушкан, тәкъдир язган,
		Шуңа язган кыз бала.
		Шигырь язган кыз бала —
		Булмас имансыз бала.
		Шигырь тәмен беләсеңме? —
		Ул бит бал да тоз, бала…
		Пешәрсең дә, өшерсең дә,
		Шигырь язсаң, түз, бала!
		Бер яндырган, бер туңдырган —
		Учак белән боз, бала…
		Шигырь язган кыз бала,
		Ә мин аны кызганам.
		Шигърияткә гашыйк кызлар
		Күп вакыт ялгыз кала…
		Шигырь язган кыз бала
		Үрелә йолдызга да.
		«Үз йолдызын тапкан» диеп,
		Әле укырбыз, бала!
		…Чәчәккә дип иелгәч,
		Шигырь тапкан кыз бала.
		Бардыр әле андый кызлар
		Сезнең арагызда да…

1987




Татар шагыйренең бәясе


		Имеш, хәзер шигырь яратмыйлар,
		Кирәк түгел шигырь, янәсе.
		Шигырьнең дә, шагыйрьнең дә, имеш,
		Арзанайган, төшкән бәясе.

		Рухи инфляция – шигъриятнең
		Гаебе түгел юкса, бәласе…
		Җыр кадерен белгән затлар кайда?
		Кемнәр куя шигырь бәясен?

		Сүзнең тәмен белми картаючы
		Шигырь дегустаторларына
		Җавабым шул: төкермәгез әле
		Галиҗәнап шагыйрь җанына!!

		Кем ул «бетерәм дип, башыгызны»,
		Киереп тарткан уклы җәясен?
		Кол Галидан сора, күпме тора
		Татар шагыйренең бәясе?!! —

		Кыйммәт тора! Үзе хәтле тора!
		Чын шагыйрьнең булмый арзаны.
		Кабат бәя биргән Тукаена,
		Еллар узгач, Печән базары…

		Шул бәһане дөнья базарында
		Төшермичә саклый Җәлилләр!
		Мең кат көчле усал гайбәтеңнән
		Утны-суны кичкән дәлилләр.

		Лирик җырлар гына языйм, дисәм,
		Булып чыга тагын сәяси…
		Саклап калса телен, мәңге төшмәс
		Татар шагыйренең бәясе!!

1989




Галәмнәрне урап кайткан кеше сыман


		Ник бу кайчак йөзләреңә тел белән дә
		Әйтеп булмый торган сагыш төсе чыга?
		Ник текәлеп уйга калдың күк чәчәккә,
		Галәмнәрне урап кайткан Кеше сыман?

		Җир шарының үзенә сыеп бетмәс кебек
		Нинди сагыш йөрәгеңә тулды кереп?
		«Гади бер гөл» диеп йөргән могҗизаның
		Ачтың мәллә кинәт бер-бер мәгънә-серен?

		Беренче кат күргән төсле ник текәлдең,
		Ни эзлисең минем дымлы күзләремнән?
		Нинди бер көй табыйм икән икебез өчен
		Әйтелмичә калган моңлы сүзләреңнән?..

		Юк, һич үбеп туфрак-җирне үксемисең
		Ут-сулардан исән чыккан ир төсле син.
		Күзләреңнән танып алдым шул мизгелдә
		Галәмнәрне урап кайткан Җир Кешесен…

1987




Вакыт


		Вакыт – алтын, диләр.
		Вакыт – гомер,
		Үзең белән генә түләрлек!
		Мизгел белән Мәңгелекне үлчи
		Бер үк бизмән, бер үк берәмлек…

		Вакыт – көтү, түзү, сабыр итү,
		Вакыт – өмет, алга ышану.
		Барга гына түгел, югына да
		Ышанырга һәркөн куша ул.

		Вакыт белән түлим һәр дәвага,
		Вакыт белән түлим Чынлыкка.
		Вакыт кыры аша узган чакта,
		Бер без генәмени чыныккан…

		Вакыт – яңартырга, төзәтергә,
		Вакыт – яратырга, түзәргә.
		Вакыт – язгы чәчәк бөреләрен
		Көзен алма итеп өзәргә…

		Вакыт – табиб. Әмма һәр мизгелнең
		Бәяләре – әҗәл даруы,
		Җанның гына түгел, заманның да
		Дәваласа яман авыруын…

		Вакыт – яшәү. Вакыт – туу, үлү…
		Вакыт – һәркөн тулып-бушану.
		Барга гына түгел, югына да
		Ышанырга безгә куша ул…

1987




Ир-ат шинель кисә…


		Ир-егет йә ир-ат
		шинель кисә,
		димәк, яшь киленчәк,
		йә кыз бала
		ак күлмәген сала
		вакытлыча…
		Бәлки, гомерлеккә…
		Көтә
		сандыгында
		саклап якты серен:
		кайчан кайтып керер
		шул ак көне…
		Раббым, ул күлмәкләр
		сандык төпләреннән
		чыга күрсен кабат,
		чыга күрсен, берүк!..

1987




Күтәрүдә – күтәрелү


		Бишек сыман тирбәлеп, атлап бара.
		Бүгеннән үк инде – ана…
		Ә хыялы – карынында,
		Йөге – сабыр…
		Күтәрүләр җиңел түгел, авыр.
		Ышанычлы басып, җайлап кына
		атлый ире:
		Тормыш йөге баскан ике иңен.
		Бүгеннән үк – ата инде…
		Ә хыялы – кулларында.
		Ходай кушып,
		Җиткерәсе иде тизрәк
		үз куышын!
		Күтәрүдә – күтәрелү.
		Очар өчен,
		Хыял кирәк канатка да,
		Җитсә көчең,
		Күтәрелү —
		хыялларны күтәрү ул…

1988




Квартира


		Йорт-җир, имеш!
		Яңа квартира —
		исеме ни тора!
		Яшәми тик монда берәү дә —
		фәкать – тора…
		Аста кемдер тора,
		Өстә кемдер тора.
		Кемнең кем икәнен
		бик беләсең килсә,
		күршеләрдән сора.
		«Күрше» дигән сүздән
		ул аптырап тора.
		Аста, өстә, кырда,
		Көн дә кәеф кыра:
		кага, суга, вата,
		янәсе, дим, ул да
		тормыш кора…
		Кала йорты корыта
		җанын кешенең.
		Сагынырсың әле
		капка баганасын
		авылыңда калган
		нигез-күршеңнең…

1987




Тегермән


		Бар иде безнең авылның
		Әүвәл зур тегермәне.
		Җилләрдә әйләнде үзе,
		Безгә җил тидермәде…

		Синең дә исеңдәдер ул
		Шул иске тегермәнең.
		Булгандыр канатларына
		Кызыгып йөгергәнең…

		Ул тегермәннең үзенчә
		Горурлыгы бар иде.
		Авылның тарихы булып
		Торырлыгы бар иде.

		Куанам күреп ел саен
		Башаклар өлгергәнен.
		…Ә бүген төшемә керде
		Шул моңлы тегермәнем…

1984




Кышкы кунак


		Шундый матур тышта ай яктысы —
		фонарьларың торсын бер кырда.
		Их, шундый кичтә, тының кысыла-кысыла,
		гыйшык хаты иде укырга!..

		Өй түрендә туңып басып калган,
		яфракларын сагынып, өрәңге,
		Өйдә – җылы, өйдә – әти-әни,
		мичтә – тәгәрәткән бәрәңге.

		Ә мин – кунак,
		Иске бер бишмәтне
		җиңел генә иңгә салдым да,
		«Айга карап керим әле» диеп,
		чыгып бастым ишегалдына…

		Җидегән йолдыз тигән түбәбезгә,
		шундый якты булып күренә.
		Түбәм күккә тигәнмени, мин дә
		кайткан саен шуңа үреләм…

		Адымнарымнымы саный-саный,
		шыгыр-шыгыр килә айлы кар.
		Ап-ак карга язсаң, бетмәс микән
		эчтәге бар борчу-кайгылар?!

		Айны әйтәм, әллә тагын да ул
		моңайганмы шунда, без киткәч?
		…Ә каргышлар калсын әле карда,
		агып китәр эреп, яз җиткәч.

		Ай яктыларында качып кына
		хатлар укый идек унбиштә…
		Ишегалдым, күпме истәлекләр
		ишелеп искә төште бу кичтә…

		Шундый матур тышта, – рәхмәт кышка!
		Өйдә – җылы. Өйдә – балачак.
		Ә йолдызлар баш очында мәңге
		Безгә һәйкәл булып яначак.

1986




Ялгыз чагы йөрәкнең


		Бу җир буйлап инде йөри-йөри
		аякларым тәмам калмады.
		Талды беләк. Ярый әле, йөрәк,
		Ярый әле, йөрәк талмады…

		Урам саен буран. Бураннарда
		басып туктап торам, хәл алып,
		Иске тыкрыклардан, танып мине,
		килеп чыгар күк бер яңалык.

		Их, бу күңел… Һаман нидер көтә —
		буранда да аның өмете бар.
		Хыял томаннары уртасында
		Адашыпмы калган егете бар.

		Урам саен буран… Кайтып барам
		көртләр ярып, йотып кар исен.
		Ут кабызып өйдә, мин үземнең
		кайтып кергәнемне карыйсым
		килә никтер…
		Сәерсенеп үзем,
		Көлеп куям юләр теләктән.
		Ялгыз башта – моң-зар,
		Тик ул барыбер
		Бәхетлерәк ялгыз йөрәктән…

1987




Төн уртасында сагыну


		Сагынам әткәй-әнкәйне,
		Сагынам туганнарны…
		Ах, ташып күңел күленең
		Кисәктән тулганнары!
		Кирәкми дус та, яры да,
		Каләм-дәфтәр дә читтә.
		Җирсетә мәллә җир-суым
		Җиткезеп соңгы чиккә?
		Тартылам туган каныма,
		Тартадыр тамырларым…
		Баттым күз-яшь дәрьясына,
		Җуелды сабырларым.
		Әнкәем сагышларының,
		Ахры, бер кыйпылчыгы
		Тигәндер килеп йөрәккә —
		Ул, димен, нихәл чыдый?
		Сагынам төн уртасында
		Йөз ел күрмәгән сыман.
		Кайгы-хәсрәтләрдән түгел,
		Сагынудан кайчак сынам…

1987




Әниемнең мине белмәгән чагында


		Әниемнең, мине белмәгән чагында,
		Итәгенә җилләр булып уралып йөрдем.
		Чиләгенә агып кердем сулар булып,
		Йөрәгенә моңнар булып үтеп кердем…

		Әниемнең мине белмәгән чагында,
		Мин җәй идем, мин көз идем,
		мин кыш идем…
		Һәм яз идем…
		Әнинең мин үзе идем —
		Мәхәббәтен көтеп йөргән бер кыз идем…
		Әниемнең, мине белмәгән чагында,
		Төшләренә кердем колын, тайлар булып…
		Әле – бөре, әле – чәчәк, әле – алма,
		Әле – йолдыз, әле тулган айлар булып…

1988




Хатлар көтәм


		Хатлар көтәм моңсу иртәләрдә.
		Хатлар җитми җанны иркәләргә…
		Хатларын да кызганалар дуслар,
		Оныталар, читкә китәләр дә.

		Хатлар көтәм, язны көткән кебек.
		Көзләр җитә, яңгырларын сибеп.
		Яфрак ява җәйдән, хатлар кебек.
		Берәм-берәм җыям, үбеп-үбеп…

1987




Чәчәкле хат


		Чәчәкле хат алдым бүген җәйдән…
		Миләүшәләр, көләч ромашкалар,
		энҗе гөлләр, зәңгәр кыңгыраулар
		сәлам әйткән…
		Бары да исән-саулар.
		Салават күпереннән агып төшкән
		Җиде тасма булып уралдылар
		җәйге җырлар
		хәтер толымына…
		Җиде басма —
		хәтер болыныңа…
		…Кар илендә басып торган көнем.
		Чәчәкле хат,
		туңганымны минем
		ничек белдең, ничек таптың эзләп?
		Күмелгәндер, дисәм инде эзләр…
		Аллар үскән, гөлләр үскән илдән
		Хәбәр алдым —
		кулларымны җылытам.
		Җанда – җылы яңгыр,
		Җылы җилләр.
		Җанда – җылы таң.
		Чәчәкле хат, каян
		эзләп таптың?
		Салкын боз таҗына
		кем соң мохтаҗ?
		Такыялар үреп булмый кардан,
		Рәхмәт сиңа мең кат,
		Чәчәкле хат!
		Җәйне сагынам.
		Иреннәрем белән
		салкын сиреньнәрнең
		җылысына кагылам…

1987




Сабый хаты


		Хатлар яза сабый әтисенә,
		Сырлар сырлап куя үзенчә.
		Хәрефләре аның – рәсеменчә,
		Телендәге әйтер сүзенчә…

		Әллә ниләр ясап бетерә дә
		Кулын куя хаты читенә:
		Биш бармагы изге имза булып
		Иңеп кала дәфтәр битенә…

1985




«Олы төймә…»


		Олы төймә —
		тирәсендә вак-вак төймә.
		Кече төймә —
		әйләнәсе ап-ак төймә.
		Арасында адашкан бер
		ялгыз төймә.
		Өзә күрмә, җаным, тимә:
		Анысы – мин…

1986




Күңелемә кердең


		Диңгез, диңгез!
		Шагыйрьләргә рәхәт:
		Матурлыгың урлап,
		рифмаларга,
		иҗекләргә салып китәләр…
		Диңгез, диңгез!
		Рәссамнарга әйбәт:
		төсләреңне күчереп ак киндергә
		Үзе белән алып китәләр…
		Диңгез, диңгез!
		Җырчылар да бик бәхетле, —
		көйләренә кушып дулкын шавын
		Җырлыйлар да
		сине үзенеке итәләр.
		Ә мин нишлим икән?
		Гүзәллекнең синең
		бер тамчысын гына булса да,
		ничек алыйм икән үзем белән?..
		Зәңгәрлегең йогып калсын өчен
		күзләремә,
		йотылып карап тордым…
		Дулкын моңын отып калыйм диеп,
		онытылып тыңлап йөрдем…
		Диңгез, диңгез!
		Рәхмәт сиңа —
		Йөрәгемә кердең,
		күңелемә сеңдең…
		Китмәс борын
		сагынып йөри сине
		исәр сеңлең…

1986




Ностальгия


		Бушап калган хушбуй савыты.
		Яшел су күк – тонык пыяла.
		Айкалдырып җанны яшьлек төсе
		Тонып калган төпсез хыялда.
		Бик сак кына ачам бөкесен:
		Җанга килеп сарыла таң исе.
		…Җитез-йөгерек адым.
		Их, бер тагын
		ничек шундый очыш ясыйсы!
		Сирень исе сеңгән җиңел җил.
		Адым акрын – авыр никтер җиң.
		Яшьлек төсе – хушбуй шешәсендә.
		Яшьле яулык – күлмәк кесәсендә…

1988




Төнге пейзаж


		Ай сылукай мендәренә
		башын куйган.
		Ябынганы – йолдызлардан
		чиккән юрган…
		Төшмәсен, дип,
		яман күзе чит-ятларның,
		Болытлардан тәрәзенә пәрдә корган.
		Тик шаян җил ирек бирми:
		Әле иртә,
		Тор, сөйләшик, диеп,
		күк тәрәзен чиртә.
		Ул да булмый «өленгенең»
		бер читеннән
		күтәрә дә, сызгыра ул —
		шайтан икән…
		Ничек түзсен сылу, торып
		Җиргә бакты.
		Җәйге төннең көмеш нурга
		чумган вакыты…

1960




Сезнең язлар


		Сезнең язлар гөрли әле, көлә.
		Безнең язлар инде елый белә…
		Сезнең хисләр ташый язлар саен
		Безнең инде – елы ничек килә.
		Сезнең язда бозлар китә агып,
		Безнең бозлар кала эреми дә…
		Сөю сәгатьләре суга сездә,
		Безнең инде кайчак йөреми дә…
		Язлар сезнең әле иртә килә.
		Ә безнеке – кайта соңлабрак…
		Бәхет сезгә сорамыйча керә,
		Без көтәбез иңрәп, елап, сорап…

		Кабатлана һәр ел сезнең язлар,
		Безнең инде елы-елы белән…
		Сезнең язлар көлә генә әле,
		Безнең инде язлар елый белә…

1988




Мәхәббәт вальсы


		Таныштырды, кавыштырды
		Безне яңа җыр, иркәм.
		Мәхәббәт канатларында
		Очып әйләник икәү.

		Аяклар тими идәнгә,
		Дәртләнеп биегәндә.
		Йөрәкләр тибәр берләшеп,
		Парлашып биик, әйдә!

		Җир әйләнә, җыр әйләнә,
		Без дә әйләник әле.
		Мәхәббәт җепләре белән
		Мәңге бәйләник әле…

		Мин синең Мәҗнүнең бүген,
		Син – минем гүзәл Ләйләм.
		Мин синең көйгә әйләним,
		Син минем көйгә әйлән.

		Аяклар тими идәнгә,
		Парлашып биегәндә.
		Мәхәббәт канатларында
		Очып әйләник, әйдә!

1990




Калкан куйма йөрәгеңә


		Урамнарда йөри Мәхәббәт…
		Кайсы бәхетлесен сагалап
		тора икән?
		Кемнең йөрәгенә
		угын төзи икән чамалап?
		Калкан куйма, җаным,
		йөрәгеңә,
		тисен, әйдә,
		яраласа соң…
		Шул Мәхәббәт өчен җиргә килгән
		бер тиңеңә
		яр лабаса син…

1988




Шомырт чәчәк аткан чакта…


		Шомырт чәчәк аткан чакта
		Салкын җилләр, салкын көннәр.
		Шомырт чәчәк аткан чакта
		Туңып йөри икән кемнәр?

		Вакытлы хәл: үтәр-китәр
		Салкын җилләр, салкын көннәр.
		Шомырт чәчәк аткан чакта
		Янып йөри икән кемнәр?

		Май җилләре кемгә сагыш,
		Кемгә шатлык өләшәчәк.
		Туңдырса да, яндырса да,
		Язгы язмыш – бары чәчәк…

1988




Син сөймәсәң


		Син сөймәсәң, мин дә сөймим,
		Гөл үсмәгән битеңә…

    Татар халык җыры

		Син сөймәсәң, мин дә сөймим,
		Гөл үссә дә битеңә…
		Сүндерермен, капса да ут
		Ялгыш йөрәк читенә.

		Сөюем йөрмәс ялынып
		Ят бусага төбендә.
		Урыны аның кадерле —
		Күңелнең иң түрендә!

		Былбыл кунган тирәккә лә,
		Сайрый үзенә кирәккә.
		Үпкәләмим, әмер биреп
		Буламыни йөрәккә?

		Шундый чакта килсә иде
		Мәхәббәт алиһәсе!
		Тапшырса иде кулыңа
		Мәхәббәт әлифбасын…

		Өйрәнер идем иҗекләп
		Мәхәббәт догаларын.
		Өйрәтә күрмәсен ләкин,
		Берүк, бәддогаларын!..

1987




Сирень бакчасы


		Язлар җитсә, бу бакчага
		Ашкынып тагын керәм.
		Серле сиреньнәрдә һаман
		Мәхәббәт төсен күрәм…

		Сиреньнәргә хисләремне
		Мин бер сөйләгән идем.
		Беркайчан да ул кадәрле
		Өзелеп сөймәгән идем…

		Чәчәкләрен сала сирень,
		Серемне җиргә чәчә.
		Мәхәббәт исеннән исереп
		Яшим шушы көнгәчә…

1988




«Ялгыз калма, диләр…»


		Ялгыз калма, диләр,
		бәхетсезлек
		Бары шунда гына, янәсе…
		Кайсы бәхетле соң бу җиһанда —
		Зөһрәсеме, әллә Ләйләсе…

1987




Син бәхетле идең…


		Син бәхетле идең мине куандырып,
		Йолдызларга әйдәп, сокландырып,
		Җырларыңны миңа багышлап.
		Безгә рәхәт иде сагыш та…
		Син бәхетле идең минем белән,
		Син бит мине шагыйрь иткәнсең,
		Үзең шуны белми киткәнсең…

1988




«Егерме биш төп алмагачым…»


		Егерме биш төп алмагачым
		шау чәчәктә,
		Егерме биш йолдыз нуры
		күкрәгемдә.
		Егерме биш язның сере
		күзләремдә —
		Ниләр булмас, дисең, кызлар
		йөрәгендә…

1970




Хәтер урамнарын урап…


		Кычкырып җырлап куям да.
		Пышылдап елыйм соңра…
		Ник болай өзгәләнәм соң? —
		Хәлемне килеп сора.

		Караңгы тәрәзәләрдән
		Ак айга карап торам.
		Хәтер урамнарын шулай
		Әйләнеп кайтам урап.

		«Юлларда кемне очраттың»,—
		Дип сорасаң, ни әйтим?
		Сүнгән утны кабызырга
		Түгелдер бит ниятең…

1988




Синнән башка


		Синнән башка яшәп карадым мин.
		Көнем – төнгә,
		үзем, ахры, җенгә әйләндем.
		Тәрәзәдән карамыйча гына
		Каргый идем һәрбер бәйрәмне…
		Чияләнгән язмыш җепләрен бер
		Тарар, бәлки, гомер тарагы.
		Синнән башка яшәп карадым мин,
		Синнән башка… үлеп карадым…

1988




«Бүген мин сине сагындым…»


		Бүген мин сине сагындым
		өзелеп-өзелеп…
		Баш очымнан
		торналар күк
		тезелеп-тезелеп
		үтте еллар…
		Каш өстенә куеп кулым
		карап торам.
		Кайларда калдың өзелеп,
		ялгыз торнам?..

1989




«Бәхет пилмәне»


		Саный-саный
		пилмән бөктем —
		сине көттем.
		Берсе менә
		«Бәхет пилмәне».
		Син килмәдең.
		Ачы пилмән
		тагын үземә чыкты:
		«бәхетемнән»
		йөземне чыттым…

1987




Көтмәгәндә…


		Көтмәгәндә килеп чыктың да син,
		Сәерсенеп калдым, ятсынып.
		Җылынырга диеп килүеңме,
		Керүеңме ихлас юксынып…
		Гаҗәпләнмә минем чыраема:
		Чыра ягып кудым йокымны.
		Таң нурына инде калды йогып,
		Битләремнең алсу ялкыны…
		Йомыш-фәлән белән сугылдыңмы,
		Болай гына сагынып килдеңме?
		Тәрәзәмдә янган ут шәүләсен
		Көтү билгесе дип белдеңме?..
		Дәфтәр-дәфтәр кайнар хисләремне
		Мин бушаттым инде йөрәктән…
		Ничә еллар буе чәчми-түкми,
		Әрәм булмасын, дип йөреткән
		Ул хисләрем инде җырга ятты…
		Вакытын белеп кенә таң атты.
		Үкенмим дә хәзер, үтенмим дә.
		Мин яраттым сине, яраттым…
		Тик ул көннәр калды истәлеккә —
		Җыеп, төреп, төйнәп куелган…
		Ак кәгазьгә серләр сеңеп калган,
		Ак маңгайга сырлар уелган.
		Ничек болай килеп чыктың әле,
		Чишәр дипме хәтер төенен…
		Мин бик күптән инде сөелмәгән,
		Елап булмый хәзер сөенеп…

1989




Чәчәкләрең әле өшемәгән…


		…Чәчәкләрең әле өшемәгән…
		Сөйләмәм, дип, бер кешегә дә
		ант иткәнем минем бар үземә.
		Бәхет дигән нәрсә нәзберек лә,
		колак салып тора һәр сүзеңә.
		Сөйми кагылганны тел белән дә!
		Исәпләшеп тормый төн белән дә,
		Исәпләшеп тормый көн белән дә,
		күз ачып күз йомган арада
		юкка чыга…
		Туры карама!
		Күрмәмешкә салыш, кагылма.
		Бәхет дигән нәрсә телдән курка,
		Бәхет дигән нәрсә күздән курка,
		Бәхет дигән нәрсә сүздән курка,
		Бәхет никтер үзе бездән курка.
		…Мин ант иткән инде әллә кайчан
		Сөенмәмен, дип, эчемнән дә,
		Сөйләмәмен, дип, кешегә дә.
		…Чәчәкләрең әле өшемәгән…

1989




Ярты гына адым


		Ярты гына адым ясасаң да
		миңа таба,
		Чигенүдән туктап йөгерәм кабат
		синең каршыңа мин…
		Кочагыңны җәеп тормасаң да,
		Сиңа ашыгам мин…
		Яшьлегемә шулай
		кайтырмын күк кире…
		…Ә син инде күптән —
		берәүләрнең ире…
		Миңа гына һаман,
		үзем ялгызгамы,
		ирекле бер җан күк
		күренәсең күзгә…
		Ирек – ирләр өчен.
		Хатыннарның көче —
		иркә булу икән ирексездән…

1989




Елау


		Йөрәгемдә – буран!
		Йөрәгемдә – яңгыр!
		Йөрәгемдә – яшен!
		Йөрәгемдә – боз!
		Яратам, яратам, яратам!!!
		Яратырга ләкин ярамый!!!
		Тыюлы, тыюлы, тыюлы!!
		Ташланырга
		кайнар дулкыннарга
		кыюлыгым җитми бу юлы…
		Еллар арасына
		басма салып булмый —
		Бирге яктан сиңа
		кулым болгыйм…
		һәм сискәнеп
		яшерәм беләгемне…
		Белеп тордым,
		әллә белмәдемме?!
		Хисләремне буып
		җиңәрмен лә…
		Күз яшьләрен яшерәм
		җиңнәремә…
		Яратам, яратам, яратам!..
		Их, ник тумадың икән элегрәк,
		Минем барны җирдә белебрәк!..
		Тыелыйм, тыелыйм, тыелыйм…
		Ярга ятып елыйм,
		тәгәрәпләр елыйм,
		үкерепләр елыйм,
		үкенепләр…

1987




Мәхәббәт манарасы


		Күзем йомсам, күз алдымда —
		түгел ерак барасы:
		Яшьлегем манзарасында —
		Мәхәббәт манарасы…

		Үзенә дәшеп тора ул
		елларым арасыннан.
		Карап торабыз күк һаман
		Сөю манарасыннан…

		Шул биеклеккә менәсем
		килә бер, яңарасым…
		Аудара күрмәгез, берүк,
		Мәхәббәт манарасын!..

1988




Мәхәббәт көянтәсе


		Калды бит әле, калды бит
		«Яратам» дип әйтәсе…
		Салават күпере булып
		Мәхәббәт көянтәсе
		Иңнәрдә калды эленеп,
		Кайда соң чиләкләре?
		Сөюнең бер йотым судай
		Бар икән кирәкләре…
		Барасы калды чишмәгә,
		Талир тәңкәләр тагып.
		Чыңнарына чишмә үзе
		Кушылыр хәйран калып.
		Барасы калды чишмәгә…
		Пар чиләкләрне тагып.
		Безнең мәхәббәт чишмәсе
		Бетмәгән әле агып…
		Калды шул әле, калды шул
		«Яратам» дип әйтәсе.
		Иңнәремдә эленеп тора
		Мәхәббәт көянтәсе…

1987




Кабат ярат


		Ялгышканмын икән, инде монсы
		Мәхәббәтнең диеп соңгысы…
		Калган икән әле өлешемә
		Иң газаплысы, иң моңлысы…
		«Чын ярату шулай язлар сыман
		Кабатлана торган хәлмени?» —
		Дип, берәүләр, бәлки, үртәлерләр,
		Өнәмичә минем хәлемне…
		Кабатлана икән! Ләкин – сирәк!
		Үз сәгате аның, үз язы.
		Көтмәгәндә очып керә дә ул,
		Җан түренә үрә оясын…
		Юкка гына куркып уянганмын
		Кичә мәхәббәтсез калудан.
		Кабат яну – янә канатлану.
		Качма гүзәл кабатланудан!
		Сөю хисен ук-ядрәләр алмый,
		Аны күбрәк «акыл» үтерә.
		Мәхәббәт җан биреп, гүргә кергәч,
		Күпме акыллылар үкенә.
		Мәхәббәтнең була туган көне,
		Туа кайчак үлгән көне дә.
		Җилгә очып киткән кебек көле,
		Чәчәк ата сулган гөле дә.
		Кабат сөя алу язык түгел,
		Азгынлык та, йөгәнсезлек тә.
		Көлдән гөлләр яралт, кабат ярат,
		Сүнеп калма йөрәксезлектән!..

1987




Таныш түгел кызга


		Күрәм, әчеттереп күзләреңне,
		керфек буяуларың җебетеп
		акты яшең…
		Эзе калды буй-буй
		битләреңдә.
		Эх, син, егетем…
		Кая сиңа кызлар хәлен белү!..
		Өлгермәгән әле йөрәгең.
		«Йөрү» диеп кенә беләсең син
		Мәхәббәтне…
		Аның кирәген
		еллар үткәч, белмим, аңларсыңмы…
		Тик хәзергә кызны елаттың.
		Белмисең шул әле мәхәббәтнең
		үксеткәнен хәтта ир-атны…
		Йә, елама, сеңел, сөрт яшеңне,
		кулъяулыгың ап-ак кулыңда…
		Очратырсың әле яратуның
		кадерен белгәннәрне юлыңда.
		Сине күргәч, кинәт үземнең дә
		күзләремә ургып килде яшь.
		Синең мәхәббәтең – унсигездә…
		Минекенә инде – илле яшь…
		Ул да елый…

1987




Чит тел дәресе


Укытучы Әнием истәлегенә


		Дәрес бара… Немец теле дәресе.
		Ипи-тозлык кына булса да,
		сүзләр ятлый авыл балалары:
		«Гутен таг» дип сәлам биргән була,
		«Гитлер капут» диеп көлгән була,
		йөрәкләре
		сугыш сагышы белән тулса да…

		Программада – аш-су исемнәре:
		бутербродлар, әллә нәрсәләр…
		Балаларның эчен бора ачлык,
		исемен генә укып әйтсә дә.
		…Әни сөйләгәндә, мин еладым,—
		Кайнар яше тамган китапка.
		Ул дәреслек исән…
		Тыныч кына
		карый алмыйм иске шул тапка…
		Немец теле бигрәк ачы инде,
		ник яратсын аны сабыйлар,
		немец белән атышып ятсын да, ди,
		әллә кайда әти, абыйлар…
		Дошман телен белү кирәк анысы…
		Тик шулай да,
		авыррак истә кала ул…
		…Рәсемдәге тәмле ризыкларга
		кызыкмаган – нинди бала ул?..
		Әни шунда күчкән үз теленә:
		«Балакайлар, бераз түзегез…
		Килми калмас безгә Җиңү язы,
		ашлы-сулы булыр көзебез…»

		…Чит телләрне белсәң, рәхәт тә бит,
		тик аларга
		каян тусын хөрмәт хисләре? —
		Бөтенесе сүккән Совет илен
		үз телендә… буржуй көчләре…
		«Өстен сыйныф» французча гына
		аңлашкан бит…
		Ә без пролетар.
		Пролетарның күңеле бик киң дә бит,
		тик аның шул әле аңы тар…
		Антантаның генераллары да
		инглизчә
		сүккән безне, ну, дип, тилеләр!..
		Һәммәсе дә безгә каршы.
		Димәк,
		иле дошман, дошман – теле дә…
		Ник өйрәник, имеш, азапланып,
		үз телебез безгә бик җиткән.
		Россиядә күмәк бер тел калса,
		көн итәрбез әле ничек тә…

		Телсезләр дә әнә яши бирә,
		күзләр, куллар белән сөйләшеп.
		«Берләшегез, дөнья эшчеләре!» —
		Бер телсез дә була берләшеп…
		…Немец теле дәресе…
		Еллар үткәч,
		мин үзем дә
		бераз сабак алдым әнидән.
		«Муттер», «киндер» диеп әйтеп куйсам,
		моңая да күңелем, әрни дә…
		Бутербродлар шунда, рот-фронтлар белән
		немец теле төшкән йөрәккә…

		Әтием немец белән сугышып кайткан,
		Әнием немец телен өйрәткән…

1989




Авыл балалары калада


		Авыл гади,
		Йорты агач,
		Биек түгел, бер катлы.
		Без авылдан чыккангамы,
		Булдык бигрәк беркатлы.
		Заманга сылтама, имеш,
		Хәлең булса авырдан…
		Замана җилләре генә
		Аермый ул авылдан…
		Килмәдек качып калага,
		Ак калачка кызыгып…
		Тарткан безнең күңелләрне
		Рухи азык кызыгы.
		Дәү калада, баш калада
		Баш калкыту уңаймы?
		Чакыра идек ярдәмгә
		Һаман шул бер Ходайны…
		Катлы-катлы ишекләрдән
		Җиңелме үтеп керү?
		Кат-катлы йортлар катында
		Бер катлы булып йөрү…
		Тар күңелле киң урамнар
		Бездән алды ачуны…
		Аунап елар чаклар булды
		Сагынып киң басуны.
		Йөгереп китәрдәй буласың,
		Кайтып җитү икеле…
		Ташкала ул таш йөрәкле,
		Баштүрәләр шикелле.
		Авыл гади, беркатлы шул
		Авыл яшьләре сыман…
		Җан чыгарлык көннәр булды,
		Әле дә чыкмаган Иман!..

1985




Тулай торак


		Яшьлек иле инде ерак:
		Тулай торак, тулай торак…
		Бәхетлеләр белми аны,
		Син дә, сеңлем, торма сорап…
		Гомуми йорт, бердәм йорт ул,
		Уртак йорт ул – тулай торак.
		Яшь чагында ярый бераз
		Яшәп алу шулаерак:
		Өйрәнәсең бер-береңнән
		Төрле-төрле һөнәрләргә.
		Анда бөтен әйбер уртак,
		Савыт-саба, энәләр дә.
		Бер табактан ашыйсың да,
		Туган кебек яшисең дә…
		Бергә-бергә татыйсың да
		Татлысын да, әчесен дә.
		Яши анда төрле кеше,
		Начары да, әйбәте дә.
		Очрап тора төрле хәлләр —
		Гыйбрәте дә, гайбәте дә…
		Анда һәркем тигез сыман —
		Гаять демократик торак!..
		Иртә-кичен коменданттан
		Тора дөньяң дер калтырап.
		«Коммунизм мәктәбе» ул,
		Бары – бергә, югы – уртак.
		…Кайберәүләр артык кыю,
		Кайберәүләр артык куркак…
		Кайгысын да, шатлыгын да
		Күршең белән бүлешәсең.
		Аш та уртак, таш та уртак, —
		Мәхрүм түгел өлештән син…
		Туган көн дә була анда,
		Туйган көн дә була анда.
		Башны кая куяр белми
		Йөргән көн дә була анда…
		Һәммә нәрсә уч төбендә,
		Көзгедәге кебек ачык:
		Кеше-кара күзеннән дә,
		Үзеңнән дә булмый качып.
		Гаеп – эшең, кыек – эшең, —
		Бастырырлар утка гына.
		Кызның анасы кырык, дип
		Әйтмәгәннәр юкка гына…
		Бәйрәмнәрдә тулай торак
		Гөрләп тора, шаулап тора.
		Телләр төрле – язмыш уртак,
		Бер-береңне аңлап була…
		Вакытлыча булса да ул —
		«Үз почмагың, үз куышың…»
		Ә шулай да, сеңлем, анда
		Төшмәсенче бер йомышың!
		Тулай торак, уртак торак —
		Көн итәсең көн дә түзеп.
		Ярты гомер үтте шунда,
		Һәммәсен дә күрдем үзем…

1988




Китек күңел


		Мин түгел бу – минем шәүләм,
		аксый-туксый, интегеп,
		көч-хәл белән бара атлап…
		Асыл бәллүр китеге
		юл читендә ята аунап…
		Сагынамы үткәнен?
		Нәфис кулда мөлдерәвен,
		иреннәрнең – үпкәнен…
		…Калай табак калҗайса да,
		каралса да ярый эшкә.
		Булмаса да затлы табын,
		урын таба берәр төштә…
		Колагымда – калай чыңы,
		йөрәгемдә – бәллүр моңы…
		Рәнҗүме бу, үпкәме —
		бәллүр гомере – күпкәме?..

1980




Үтте…


		Җиләк чаклар, җилкән чаклар
		очты-китте җил булып.
		Йөри идем «бер кыз» булып,
		җилдән нечкә бил булып.
		Күлмәгемнең чәчкәләре
		үсә иде болында.
		Гөлләр түгел, чәнечкеле
		телләр инде юлымда…
		Беркем дәшмәс «җаным» диеп,
		инде мин «ханым» гына…
		Кан да чыгар, дан да чыгар,
		чыкмасын җаның гына.
		Җилдә – яфрак, җирдә – яфрак,
		коелам да коелам.
		Кара көздә – кара болыт,
		кар булырга җыенам…
		Ап-ак җилкән – җиләк чиккән,
		кайсыгыз бар күргәне?
		Карлы кырга җыр чәчәсем
		уема да кермәде…

		Мин бер кыз идем җиһанда,
		Чулпан йолдыздай идем.
		Бер ягымда минем – Кояш,
		бер ягымда Ай иде…
		Яшел ташлы йөзегемне
		Тапмасымны белсәм дә,
		Җиргә ятып еласам да,
		Җилгә кушылып көлсәм дә,
		Килми һаман ышанасым
		кар булып явасыма…
		Иске җырлар истә калсын,
		Түл җыям яңасына.

		Мин бер кыз булып бу җиргә
		Күктән атылган идем.
		Бер битемдә минем – Кояш,
		бер битемдә Ай иде…

1990




Кызганыч…


		Ялгыз роза чәчкәседәй, янып,
		өшеп калдым көзге бу бакчада…
		Җитми калды сөю ялкыннары
		дөрләп янган дәртле учакка да.

		Җитми калды күкрәү-яшеннәре,
		ашыгып узган кыска җәйләр кебек…
		Бушап калды җаным, дәртсез каным,
		кайнар уксыз калган җәя кебек…

		Җитми калды хәтта артык сүзләр,
		үтте яшьлек – әйләнеп тә бакмый.
		Чәбәләнер идем бии-бии, —
		ни кызганыч, инде корт та чакмый…

1990




Күңелем яңгырлары


		Чәчәкләрем сулып шиңгән,
		Сусаган тамырларым.
		Гомер тузаннарын басып,
		Бер явып үтсәгез иде,
		Күңелем яңгырлары!..

		Арынсын иде тузаннан,
		Сафлансын иде каным.
		Салават күпере сыман
		Балкысын иде җаным!

		Тулсын иде саф хуш исләр
		Һәрбер күзәнәгемә.
		Яңгырсыз яшәү бик авыр,
		Чыдыйм, түзгәнгә генә…

1980




Иң соңыннан әйтеп китәрмен…

(Сер)


		Инде нинди чагың, дисезме?
		Ниләр булды тагын, дисезме?
		Гомер буе истә сакларлык
		Иң бәхетле серле чакларым…

		Толымнарның бушрак үрелгән,
		Күңелләрнең ешрак сүрелгән,
		Җанның мең кат үлеп терелгән
		Иң нәзберек, серле чаклары…

		Бу җиһанда хатын-кыз җанын,
		Аңлатырга сүзләр җитәрме?
		Шундый көнгә килеп җитәрмен —
		Бер сер сезгә бүләк итәрмен,
		Иң соңыннан әйтеп китәрмен…

1987




Алла ярдәм бирсен сезгә, кешеләр!

(Мөнәҗәт)


		Адәм күңеле чагылып торыр күзләрдә,
		Шагыйрь күңеле агылып торыр сүзләрдән.
		Кулда – каләм, алда – кәгазь, җанда – моң,
		Изге теләк калам юллап сезләргә!..

		Һәммәгезгә – Җир йөзенә килгәннәр,
		Дөньялыкта яшәп, егълап-көлгәннәр,
		Җан белән тән бергәлеген белгәннәр! —
		Алла ярдәм бирсен ошбу көннәрдә…

		Бәхетең көтә-көтә дөнья көтәргә,
		Җитәсе лә, ай, җирләргә җитәргә,
		Үз-үзеңә көн дә ярдәм итәргә —
		Алла ярдәм бирсен сезгә, Кешеләр!

		Зур суларда йөзәр олы кораблар,
		Көймәң комга терәлмәсен, карап бар…
		Юл башында юлбасар бар, карак бар, —
		Алла ярдәм бирсен сезгә, Кешеләр!

		Гомерең буе гаделлекне эзләргә,
		Ялынмыйча, егылмыйча тезләргә,
		Яз ни чәчсәң, шуны урмак көзләрдә, —
		Алла ярдәм бирсен инде сезләргә!

		Гайбәт-нахак белән дөнья тулгандыр,
		Изге җаннар, ай-һай, сирәк тугандыр,
		Туры сүзгә үпкә тоткан – тугандыр, —
		Алла ярдәм бирсен инде, Кешеләр!

		Булмый калса көтеп йөргән туйларың,
		Ак көнеңне кара итсә уйларың,
		Табылмаса мәңге – мизгел җуйганың, —
		Алла ярдәм бирсен сезгә, Кешеләр!

		Көеп йөрсәң гомер буе эчеңнән,
		Мәхәббәттән туган нәфрәт-үчеңнән,
		Тәм тапмасаң ни ашың, ни эшеңнән, —
		Алла ярдәм бирсен сезгә, Кешеләр!

		Бәхет эзләп чапсаң – алтын-көмештән,
		Риза булмый тигән хәләл өлештән,
		Рәхәт күрмәс үлешкәнче бүлешкән, —
		Алла ярдәм бирсен сезгә, Кешеләр!

		Кем тиештер ялгызларны парларга,
		Кем бәхетсез – барчасын да барларга,
		Каберең якын итмә күңеле тарларга, —
		Алла ярдәм бирсен сезгә, Кешеләр!

		Мәхрүм итсә тәкъдир ике күзеңнән,
		Мәхрүм итсә балаң җылы сүзеннән,
		Кая качыйм дисәң дөнья йөзеннән, —
		Алла ярдәм бирсен инде үзеннән…

		Үксез бала үксегәндә, кем көлер,
		Үз башына төшмәгәнне кем белер,
		Төнге юлда каршыгызга кем килер, —
		Алла ярдәм итсен инде, Кешеләр!

		Яныгыздан фәрештәләр качканда,
		Фалчы юрап, фал китабын ачканда,
		Хөкем алларына килеп басканда, —
		Алла ярдәм бирсен сезгә, Кешеләр!

		Тигез җирдә калсаң егылып аяктан,
		Бар терәгең калса сынык таякка,
		Ни мәхәббәт калыр ошбу хәяткә, —
		Алла ярдәм бирсен сезгә, Кешеләр!

		Борыл дисә, берсе, барыр юлыңнан,
		Тартып алса язмышыңны кулыңнан,
		Игелек күрми гүргә керсәң улыңнан, —
		Алла ярдәм бирсен инде, Кешеләр!

		Газиз кешең кайтмас җиргә киткәндә,
		Мең газапка чыдап, сабыр иткәндә,
		Түземлекләр соңгы чиккә җиткәндә, —
		Алла ярдәм бирсен сезгә, Кешеләр!

		Соңгы өметең өзелеп, кояш батканда,
		Изге төшләр кичтән юрап ятканда,
		Беркем көтми торган җиргә кайтканда, —
		Алла ярдәм бирсен сезгә, Кешеләр!

		Кабатланмас бәхетең искә төшкәндә,
		Хәерчегә каршы җилләр искәндә,
		Бер тиенсез калган чакта кесәңдә, —
		Алла ярдәм бирсен инде сезләргә!

		Гозер белән түрәләргә барганда,
		Башкайларың бәлаләргә тарганда,
		Күңелеңне шик-шөбһәләр сарганда, —
		Алла ярдәм бирсен сезгә, Кешеләр!

		Кырык эшең кырылып кырда калсагәр,
		Йөрәккәең ярты юлда талсагәр,
		Көнче бәндә көн дә аяк чалсагәр, —
		Алла ярдәм бирсен сезгә, Кешеләр!

		Кызыгып үтсә гомерең кеше малына,
		Каның корса дәрәҗәсе, данына,
		Табалмасаң тынгылык һич җаныңа, —
		Алла ярдәм бирсен инде сезләргә!..

		Яман хәбәр ишегеңә кагылса,
		Горур башың кимсетелсә, кагылса,
		Тәрәзәңә такта-кадак кагылса, —
		Алла ярдәм бирсен сезгә, Кешеләр!

		Туган йортың ташлап чыгып киткәндә,
		Кулъяулыгың элеп калдыр читәнгә,
		Язмыш синең гыйбрәт булсын бүтәнгә, —
		Алла ярдәм бирсен инде, Кешеләр!

		Эчеп-исереп йөргәнне кем зур итәр,
		Йортыннан бар бәрәкәт вә нур китәр,
		Әллә кемеңне дә хәмер хур итәр, —
		Алла ярдәм бирсен инде, Кешеләр!

		«Ач үлемнең куркусыннан ил җылый»,
		Балаларым хур була, дип, Җир җылый,
		Айрылышкач, хатын белән ир җылый, —
		Алла ярдәм бирсен сезгә, Кешеләр!

		Үтәлмичә, тотса әйткән нәзерең,
		Элеккедән яман булса хәзерең,
		Акылсызга чыкса патша-вәзирең, —
		Алла ярдәм бирсен сезгә, Кешеләр!

		Алдырыр көн яздырырдан сакласын,
		Куеныңа кереп елан чакмасын,
		Аяз көндә яшен сугып атмасын, —
		Алла үзе инде сезне сакласын!

		Эчтә ни бар, әйтеп торса йөзләрең,
		Күп ишетсәң, күпне күрсә күзләрең,
		Сүз итмәсәң түрәләрнең сүзләрен, —
		Алла ярдәм бирсен сезгә, Кешеләр!

		Каләм кипсә, кәгазь бетсә язарга,
		Җаһилләргә бәя менсә базарда,
		Җае чыкса яман чиргә азарга, —
		Алла ярдәм бирсен сезгә, Кешеләр!

		Иген уңмый калса басу-кырыңда,
		Ике йөзле «дуслар» йөрсә кырыңда,
		Яшәп ятсаң үзгәрешләр чорында, —
		Алла ярдәм бирсен сезгә, Кешеләр!

		Йорт-җиреңне басып тартып алсалар,
		Байлыгыңны талап, богау салсалар,
		Утларыннан алып, суга салсалар, —
		Алла ярдәм бирсен сезгә, Кешеләр!

		Коллык хисе бөркеп торса гәүдәңнән,
		Өркеп йөрсәң хәтта ки үз шәүләңнән,
		Качмаса хет бер җен мең «Ләхәүлә»ңнән, —
		Алла ярдәм бирсен сезгә, Кешеләр!

		Ваз кичәм дип дөньясыннан йөргәндә,
		Белми йөргән хыянәтне белгәндә,
		Мәкер ике ботын чабып көлгәндә, —
		Алла ярдәм бирсен инде, Кешеләр!

		Җаның теге дөньяларга күчкәндә,
		Кылдан нечкә сират күперен кичкәндә,
		Ширбәт диеп, ялгыш агу эчкәндә, —
		Алла ярдәм бирсен сезгә, Кешеләр!

		Шамакайга гөрләтеп кул чапсалар,
		Юмакайга юл ачып, юл сапсалар,
		Намуслыны бер тиенгә сатсалар, —
		Алла ярдәм бирсен инде, Кешеләр!

		Бәхет өчен хөрлек кирәк иң элек,
		Аннан кала – ил-җиреңә иминлек…
		Миллилегең булса бары мин-минлек, —
		Алла ярдәм бирсен үзе, Кешеләр!

		Вакыты җиткәч, һәммәбез дә үләрбез,
		Үләрбез, дип тынычланмыйк, юләр без,
		Яшәү хакын ниләр белән түләрбез, —
		Алла ярдәм бирсен безгә, Кешеләр!

		Тынгы табыйм дисәң җаның-тәнеңә,
		Дога кыл да, ялвар, табын Тәңреңә,
		Гомер бакый буйсын Аның әмеренә, —
		Алла ярдәм бирер шунда, Кешеләр!

		Давыл куба, текә ярлар ишелә,
		Мәңге чыкмас дигән серләр чишелә,
		Яшәү авыр Җирдә безнең ишегә, —
		Алла ярдәм бирсен сезгә, Кешеләр!

		Ни зар барын безнең нечкә йөрәктә,
		Былбыл гына әйтер сайрап, тирәктә,
		Калам инде мәңге изге теләктә, —
		Алла ярдәм бирсен сезгә, Кешеләр!!!

1990




«Боҗра вә хөҗрә» китабыннан








Каләм


		Балкыса күңелең —
		Каләмең нурлана.
		Күгәрсә күңелең —
		Каләмең хурлана.

		Кипсә дә тамагың —
		Каләмең кипмәсен.
		Очраган бер сүзгә
		Ияреп китмәсен…

		Язмышың каләмне
		Сындырып сынасын.
		Сынса да кылычың —
		Каләмең сынмасын!

		Каләмең күзендә —
		Галәмнең күзе дә…
		Ышансаң сүзеңә —
		Яза ул үзе дә…

1980




Сорау


		Җыр башласам, иярерсез микән,
		Кушылырсыз микән көемә?
		Чакырганда, ялындырмый гына
		Ашыгырсыз микән өемә?

		Ишек ачарсызмы, үзем килсәм,
		Болай гына, йомыш-фәләнсез.
		Очраганда – үтеп китмәссезме,
		Хәлем сорашмыйча, сәламсез?..

		Сулар сибәрсезме гөлләремә,
		Сәфәр чыгып киткән чагымда?
		Искә алырсызмы ара-тирә
		Мин булмаган берәр табында?

		Бер-ике юл җавап язарсызмы,
		Ераклардан хәбәр юлласам,
		Уегызга кереп чыгармынмы,
		Үзем сезне көн-төн уйласам?..

1977




Өйрәндем очарга


		Абынып, егылып,
		тезләрем канады.
		Бәрелеп, сугылып,
		хәлләрем калмады…
		Очарга кыйгачлап
		өйрәтче, карлыгач!
		Нишлим соң, җаныма
		җир генә тар булгач…
		…Өйрәтте очарга
		Канатлы Ат мине.
		Күкләрдән арыгач,
		Җиргә бер кайт, диде…
		Кош та бул, ат та бул,
		үз дә бул, ят та бул…
		Күп тә бул, аз да бул,
		үч тә бул, наз да бул…
		Кош кебек сайрый бел,
		ат кебек тарта бел…
		Көз булып китә бел,
		яз булып кайта бел.
		…Өйрәтте очарга
		Канатлы Ат мине.
		Үзгәреп бетсәң дә,
		асылыңа кайт, диде…

1990




Җырым тарткан


		Ризыгыммы тартып, туфрагыммы —
		Сиңа – биләү-бәби чагымнан
		Очып килгәнмен мин бишегемдә
		Алкын Агыйделкәй ягыннан.

		Сиңа сеңгән сабый елмаюым,
		Синдә – карашымның керсезе.
		Онытылмаслык булып истә калган
		Йөрәгемә яткан һәр сүзең…

		Аякларым синдә җитезләнгән,
		Уйнак сукмаклардан йөгереп.
		Иреннәрем синдә чәчәк аткан,
		Салкын чишмәләрең чөмереп.

		Күкләр белән синдә кушылдым мин,
		Тел ачкычым синдә табылган.
		Кемгә генә килеп керсәм дә мин,
		Тап булдым гел юмарт табынга…

		Төшләремдә кунак булып килә
		Ялгыз озатып калган наратың.
		Күлле Киме – миләш-балан иле,
		Үз кызың күк сине яраттым…

		Казан арты – тал бишегем минем,
		Канат биргән күгең, кырларың.
		Тарткан микән әллә сиңа мине
		Туфрагыңда шыткан җырларым?..

1977




Дөнья кайгысы


		Шигырь юлы буйлап кая киттем,
		Беткән идемени бүтән юллар?..
		Еллар, еллар… Чәчләр агаргач та,
		Шигырь кайгысыннан кемнәр елар?..

		«Синдә һаман шигырь кайгысы, – ди, —
		Калган бүтән һөнәр сайлыйсың», – ди…
		Ул бит миңа түзәр өчен кирәк,
		Юкса түзәр идемени йөрәк?!

		Кемнәр әнә колак төбендә үк
		Кычкыралар: «Урының тегендә! – дип —
		Безнең башка төшкән бөтен уйлар
		Нигә һаман синең телеңдә», – дип…

		Изгелекме, белмим, сизгерлекме —
		Күңелгә ни килсә, алда – шулар…
		Бу юлда да була адашулар,
		Мөмкин түгел ләкин алдашулар…

		«Шигырь язып үтә бөтен гомере,
		Эше юктыр», – дигән кайсысы ул? —
		Сезнең дә бит җаныгыз сыйган аңа,
		Шигырь түгел – дөнья кайгысы ул…

1990




Авылдан килгәч, беренче тәэсир


		Бәндәләрнең монда эшлесе —
		Көн-төн чабар шәһәр кешесе.
		Гел ашыгыр – орып-бәреп үтәр,
		Аермыйча олы-кечесен.

		Урам тулы өер булса да,
		Япа-ялгыз кала белә ул.
		Кала кешесе үзе белә ул,
		Кеше елаганда көлә ул…

		Сискәнми дә шәһәр кешесе,
		«Ашыгыч ярдәм» улап узса да,
		Күз дә салмый абынып егылган
		Ярдәм сорап кулын сузса да.

		Күп белсә дә, аз сөйләшер ул,
		Сумкасыннан ашкан мәшәкать.
		Чыраена аның язылган:
		«Ашыгам, көтмә шәфкать-шәфәгать»…

1962




Сезгә әйтәм!.


		Соңга калып, суынып беткәч түгел,
		Бүген бәя бирә белегез,
		Һәйбәт, диеп куәтләсә өчәү,
		Чеметмәсен астан берегез…

		Бәя кирәк… Ни торасың җирдә?
		Бәһаң булса, булыр хакың да.
		«Әйт шуны!» – дип хуплап тормасалар,
		Җырлый алмый башлый акын да.

		Бәя булса, аклар өчен хакын,
		Ай үсәсен – атна үсәрбез.
		Үзебез яңгыр булып яварбыз да
		Шифалы җил булып исәрбез.

		Гайрәт чигеп, суынып беткәч түгел,
		Кайнар чакта бәя бирегез…
		«Афәрин!» – дип, кул чапканда мәҗлес,
		Кузгалмасын йөрәк чирегез…

1980




Бер шагыйрь кисәгенә


		Гүзәл шигырьләр язарга
		«вакыт юк» икән ич сезнең…
		Тәмен белеп, тәмен татып
		утырырга һәрбер сүзнең.

		Ордым-бәрдем, әйдә, ярар…
		(сүз сөймәгән – футбол карар…)
		Тибеп җибәр аяк белән —
		киртәсенә керсә, ярар…

1990




«Ялгыз камера» яки хөҗрә


		Укыйм, укыйм да
		Туктыйм…
		Уф, Аллам!..
		«Ялгыз камера» —
		Һаман Шагыйрьгә:
		Һаман – Тукайга,
		Һаман – Җәлилгә,
		Һаман – Туфанга —
		Уф, Аллам!..
		Һаман – ул ялгыз,
		Һаман – ул ятим,
		Һаман – ул тоткын,
		Һаман – ул хаста!
		«Ялгыз камера» —
		Җимер ишеген!
		Чыгар кояшка! —
		Җитәр дим! Баста!
		Тотсаң жирәбә,
		Салсаң шобага,
		Хәрәмләшеп тә,
		Чыкмас шомага —
		Мондый «иркенлек»:
		Ялгыз – ояда.
		Ялгыз – өендә.
		Ялгыз – дөньяда…
		Һаман – ул әсир,
		Һаман – ул «дошман»,
		Һаман – ул «җүләр»,
		Һаман – ул хаста…
		«Ялгыз камера» —
		Җимер ишеген!
		Чыгар кояшка! —
		Җитәр дим! Баста!..

1990




«Әй Шигърем, качма син үпкәләп…»


		Әй Шигърем, качма син үпкәләп,
		көнләшмә очраклы «дуслар» дан.
		Күпсенмә – елга бер көлгәнне,
		уйлама – бу хәзер остарган
		яшәргә минсез дә, моңсыз да,
		сагышка калмаган урыны, дип.
		Дөньясы түгәрәк, алмашкан
		рәхәткә – газаплы җырны, дип.
		Әй Шигырем! Ташлама, берүк, син,
		төшкәндә кайгыдан сыгылып,
		ашканда башымнан хәсрәтем,
		әйләнсә агуга нәфрәтем, —
		китмә син ваз кичеп, бу җанның
		калмаган хыялга урыны, дип.
		Бирешкән елларга, бетергән,
		вакытсыз үтергән җырны, дип…
		Мин сине якладым, сакладым,
		замана кыйнаган чакларда.
		Син миңа ышаныч, терәк бул —
		беркемем калмады якларга.

1989




Иртәнге шигырь


		Шигырь авазына уянып киттем.
		Шигырь күкрәк тулы, җан тулы,
		Һәр күзәнәк саен шигырь шыткан,
		Сүзләр булып ага таң нуры…
		– Сәлам, сәлам, Иртә!
		Каләм, каләм!
		Тизрәк, тизрәк, сикер кәгазьгә!
		Кояш әнә күптән үз эшендә,
		тәрәзәдән күчеп тәрәзгә,
		күзләп йөри —
		кайсы почмак салкын,
		җылыта шуны…
		Кайда караңгы —
		сибә нурын:
		аерырлык булсын
		ачык итеп актан караны…
		Утыр, шагыйрь, тизрәк үз эшеңә,
		Шигырь сине көтеп арган ич…
		Ничә айлар кагылмагач кулың,
		каләм сабың яфрак ярган ич…

1985




Җырым-юлдашым


		Язмыш кыры буйлап
		Китеп бардым ялгыз,
		Язмыш җырын алдан белгәнгә.
		Җыр кул бирде миңа,
		Җыр юл бирде миңа,
		Гомер баскычларын менгәндә.

		Тотынышып икәү
		Җыр-юлдашым белән
		Уздык инде байтак араны.
		Җырлый-җырлый елап,
		Җырлый-җырлый көлеп,
		Үрләремә менеп барамын…

		Бер без генәмени
		Бу дөньяга үги,
		Үксез моңлы җаннар меңләгән.
		Жырлап алдым үчне,
		Җырдан алдым көчне,
		Үткелләрне үттем үрмәләп.

		Язмыш сезнең юләр,
		Уен гына, диләр,
		Тик җырларда булмый алдашып.
		Моңлы балаларның
		Бәхете далаларда
		Кала микән әллә адашып?..

		Абынсам да түзәм,
		Кагылсам да түзәм,
		Сүнгәндә дә дөрләп кабынсам.
		Белеп түзәм икән,
		Дөнья гүзәл икән,
		Гомерең буе җырга табынсаң…

		Яшьлек рәшә инде.
		Өмет дәшә мине —
		Алда нинди җырлар көтәдер.
		Яшь аралаш көләм,
		Яшь аралаш җырлыйм —
		Тормыш баскычлары текәдер…

		Җыр-юлдашым белән
		Җитәкләшеп киләм,
		Бәхетләрнең югын бар итеп.
		Мәхәббәтем килер,
		Беркөн кулын бирер,
		Канатына алыр пар итеп.

		Җырлап кайгым басам,
		Җырлап күңелем ачам,
		Иртәләрем моңлы, кичләрем.
		Кемнәр өчен тагын
		Өзелеп җырлар чагым —
		Бар бит әле сез, дус-ишләрем.

1990




Кар астында – алсу алма…


		Ак бакчада
		ап-ак каеннарга
		пакь күңелләр белән сыенып
		йөргән идек берчак, исеңдәме
		аклык дәрьясында коенып?..
		Ике битең – алсу алма, диеп
		карадың да тутырып күземә,
		«Кар астыннан кып-кызыл бер алма
		табып бирәм, дидең, үзеңә…»
		Мин чыркылдап көлдем,
		«Әй хыялый,
		бармы әллә берәр тылсымың?»
		Булыр синнән, дигән төсле үзем,
		як-ягыма карыйм ымсынып.
		Борылдың да алып киттең мине
		бая узган сукмак буеннан.
		Ә мин көләм һаман, ышанмыйча,
		кызык табып шушы уеннан…
		«Кара!» – диеп, шунда серле генә,
		юл читеннән көрткә үрелдең…
		Ни могҗиза!.. Кинәт кар астыннан
		дөрләп янган йөрәк ургылды!..
		Мин сискәнеп йомдым күзләремне,
		төшемме бу, димен, өнемме?!
		. . . . . . . . . . . .
		Кар астыннан алсу алма эзләп
		үткәрдем мин яшьлек гомеремне…

1984




«Ядкяр» ен укып Тукайның…


		Ах, ничек түзмәк кирәк, гел
		бу өргән этләр белән?
		черкиләр вә кандалалар,
		борчалар, бетләр белән?!

		Берсе тешли, берсе талый,
		берсе канымны эчә.
		Тешләмәм дә, таламам да
		дигән идем югыйсә…

		Күңелнең затлы гамен бу
		тар маңгайлар белми шул.
		Син менгән һәр биеклеккә
		һәр надан да менми шул…

		Караны – ак, акны – кара,
		дигезмәкчеләр алар.
		Күлмәк урынына кәфен
		кигезмәкчеләр алар…

		Сындырмакчылар рухымны,
		көн-төн гаепләп, талап.
		«Ядкяр» ен укып Тукайның,
		көн саен гыйбрәт алам.

		Ул яккан ут, ул йоткан ут
		җанда ич – мичтә түгел…
		Ул ничек калсын өзелми —
		ул хәтле нечкә күңел?!

1978




Әйтелмичә калса…


		Булмый икән әйтеп һәммәсен дә,
		Җитми икән барыбер кыюлык…
		Әйләнгәндә дөнья тәгәрмәче,
		Бик күп серләр чәчелеп-коелып
		Кала икән…

		Очамыдыр җилгә,
		Аламыдыр тотып берәрсе…
		Кай тарафка сала икән юлын?
		Их, беләсе иде, беләсе!..

		Иңнәренә шунда ялгыш кына
		Кунсын иде сизгер бер җанның…
		Әйтелмичә калды әрәм, диеп,
		Газапланмас иде вөҗданың…

1987




Рәхмәт игенчегә!


		Ачның күзе икмәктә,
		Тукның күзе хикмәттә…


		Мин игенче түгел.
		Авылымда
		Иген чәчеп, иген икмәдем.
		Ә шулай да дөнья табынында
		Минем дә бар хәләл икмәгем.

		…Җылы туфрак, яшь буразна исе
		Яшьтән сеңеп калган чәчләргә…
		Бәхетле мин, туры килмәсә дә,
		Үзем урып, үзем чәчәргә.

		Игенчедән калдым мин өйрәнеп
		Җирнең ямен, тәмен белергә.
		Минем хезмәтем дә, вакыты җиткәч,
		Тук башаклар кебек өлгерә…

		Бәхетле мин! Рәхмәт игенчегә! —
		Күз төшәрлек булгач хикмәткә…
		Гомерем буе ләкин бурычлы мин
		Хикмәт серен ачкан Икмәккә!!!

1985




Авыллар


		Авылларда үстек… Без авылга
		Хаклы мәдхияләр җырларга…
		Кайтарасы аңа бурычыбыз
		Бетмәс сыеп басу-кырларга…

		Җир йөзендә иң саф изге сулар
		Авыл җирләрендә агалар:
		Чишмә казыганнар – авыл ямен,
		Яшәү тәмен тойган агайлар…

		Каеннарның ап-ак гөнаһсызы
		Авылларда гына үсәдер.
		Кем белә бит, күңелләргә, бәлки,
		Пакьлекләре шуның күчәдер…

		Сандугачлар авыл көен генә
		Үзәкләрне өзеп сыздыра.
		Айлы төннәр Галәм моңсулыгын
		Авылларда ныграк сиздерә…

		Туган телнең тылсым-могҗизасы
		Авыл җирләрендә ачыла:
		Кешесенә күрә – балдан татлы,
		Әремнәрдән кайчак ачырак…

		Миргә килгән кыен, бәла-каза,
		Илдә купкан дәһшәт-давыллар —
		Һәммәсенә түзеп, сабыр гына
		Кичергәннәр тыйнак авыллар…

		Шуңа, ахры, язмышлар да безнең
		Авыл белән берүк төрледер…
		Авыл исән булса – без үлмәбез,
		Без савыксак – Авыл терелер…

1980




Сөйлә, Казан!


		Тәрәзәләреннән Ил-йортымның
		көнгә каршы бер моң агыла…
		Идел дулкыннары гүя шулай
		талгын гына ярга кагыла.
		Кайтавазы булып күңелләрнең,
		ишетелә газиз бер тавыш:
		«Казан сөйли!» – олысыннан алып
		кечесенә кадәр ул таныш…
		Шул тавышка челтер чишмәләрнең
		көмеш чыңы китә кушылып.
		Шул тавыш ул, – тал-тирәккә кунып,
		таңны котлый сайрар кош булып.
		Казан сөйли!
		Шәһәр-авыл аны
		көтеп ала иртүк уянып.
		Һәрбер урам көтә, һәр тыкрык,
		тыңлап тора һәр йорт куанып.
		«Илләр имин икән, шөкер», – диләр,
		ишетелгәч тыныч хәбәрләр.
		Җырла, Казан, мәңге хезмәт җырын,
		бирмә сүзне хәвеф-хәтәргә!!!
		Таратсыннар эфир дулкыннары
		башакларның җилләр көенә
		акрын гына серле кыштырдавын…
		Игенче һәм Эшче өенә
		ул авазлар җыры булып Җирнең
		тулсын кереп нурлы иртәдә!
		Бәхет дулкыннары беркайчан да
		очрамасын иде киртәгә!
		Сөйлә, Казан! Тынма!
		Халкың әйткән
		хак сүзне син җиткер дөньяга.
		Ил колагы сизгер…
		Ә җанында,
		ә җанында аның ут яна…
		Сөйлә, Казан!
		Дөрләт син шул утны!
		Гөрләт Татарстан җиренең
		дан-шөһрәтен ерак-еракларга!
		Керсез намусыдай
		илемнең,
		хөр вә азат булып яңгыра син!
		Туган телдә калсын иманың…
		Ватанымның йөрәк тибеше син,
		кайнар кайтавазы син аның!!!

1987




Яшәү өчен


		Мин туганмын инде… Димәк, Җиргә
		Ни өчендер кирәк булганмын.
		Белгән булсам ләкин, килмәс идем,
		Җирдә кайгы-хәсрәт тулганын…

		Әгәр белгән булсам, җир йөзендә
		Мәкер-явызлыкның күплеген,
		Килеп тормас идем күрер өчен
		Комсыз бәндәләрнең этлеген.

		Каян белим анда кан-яшь барын,
		Каян белим сугыш дигәнен.
		Ким дигәндә, өч кешенең берсе,
		Салмаска дип, битлек кигәнен…

		Тумас борын белү түгел, әле
		Шактый яшәп Җирдә аптырыйм:
		Кемгә – балын, кемгә – әче әремен,
		Кемгә имезлеген каптырыйм?..

		Яшисеңме, димәк, көрәшергә…
		Ашыкмыймын әле китәргә.
		Ашыгам ләкин бездән соңгыларга
		Бер нәрсәне хәбәр итәргә:

		Газаплары, әрнү-сагышлары
		Күп булса да Җирдә кешенең,
		Яши икән һаман ышанып ул
		Хаклыгына изге эшенең.

		Сафлыгына – ләйсән яңгырларның,
		Аклыгына – яуган карларның.
		Бәхетенә ышанып яши икән,
		Онытып торып бар моң-зарларын…

		Һич үкенмим, рәхмәт Җир-анага,
		Ярый әле, димен килгәнмен.
		Ярый әле, Җирдә гомер итеп,
		Аның «гөнаһларын» күргәнмен.

		Ярый әле, туып, мәхәббәтнең
		Тәмен үзем татып карадым.
		Йолдызларга очып, дәрья гизеп,
		Дөнья күрүем дә ярады…

		Кеше саны тулсын өчен генә
		Тумаганмындыр, шәт, дөньяга…
		Эчкерсез бер ихлас сүзем белән
		Төзәлгәндер, бәлки, бер яра…

		Юк, тикмәгә генә килмәгән мин,
		Сере моның шактый тирәндә…
		Кулым минем гел Кояшка үрелер,
		Яшәү өчен тавыш биргәндә!..

1979




Шулпасының шулпасы


		Рәхмәт, дөнья! Шәп сыйладың,
		Тәмле булды шул ашың:
		Кемнәрдән калган бу куян
		Шулпасының шулпасы?..

		Кемнәр өчен пешкән куе
		Өйрәләрнең өйрәсен
		Иртә-кичен туглыйсың да,
		Саласың да бирәсең?..

		Рәхмәт инде… гарык булдык —
		Көләсе дә җылыйсы…
		Төште безгә – кояшның да
		Җылысының җылысы.

		Шулпа нәрсә! Чын тормышның
		Татыйсы иде тәмен!
		Бәлки, Бәхетнең үзен бер
		Күрсәтер әле Тәңрем…

1985




Яшәмидер…


		Ничә еллар инде арабызда
		бер йөз чагыла…
		Туры килгәнегез
		бар микән
		аның үзгәргән бер чагына…
		Ни ябыкмый,
		ни тазармый,
		ни елмаймый,
		ни картаймый.
		Ичмасам, бер
		ни яшәрми…
		Ахры, ул йөз күптән
		яшәмидер…
		Юк, яшәми!

1988




Ирдәүкәләр, имеш…


		Ирдәүкәләр, дип тә, әй, сүктеләр…
		Кемгә – иркә, кемгә – ирдәүкә.
		Җыен карга арасында, имеш,
		Без йөрибез булып ак чәүкә…

		Саф йөрәкле асыл ир-егетләр
		Әйтмәс иде безгә ул сүзне…
		Шигыремне укып, каш җыера —
		Ничек гафу итим юньсезне?

		Җырлар язып йөргән һәрбер кызга
		Ирдәүкә дип таяк ыргытсаң!..
		Даһиларны үзенә табындырган
		Челем тартып йөргән жорж-Санд…

		Иң нәзберек иркә кызларда да
		Сөембикәләрнең каны бар.
		Төрки кызлар алар чая булган —
		Борынгыдан килгән даны бар!

		Капчык асып, бүрәнәләр сөйрәп,
		Асфальт салып, биртеп-өшәнеп
		Көчәнгәнгә, ахры, «ирдәүкәләр»,
		Хатыншалар бара ишәеп…

		Шагыйрәләр килә гаскәр булып,
		Күз алдында – гүзәл камалыш.
		Кан алмашу бара Шигърияттә —
		Без башлаган шигъри Яңарыш.

		Бездә инде күптән язлар җитте,
		Эреп акты котып бозлары.
		Шигырь язган, яза һәм язачак —
		Моңнан туган татар кызлары!

1970–1995




Йөрәкләр чылбыры, яки шулай булса икән…


		Без бер чылбыр булып береккәнбез,
		Орынышып терсәк терсәккә…
		Зыңлап тора аның һәр буыны,
		Еласак та, егылып көлсәк тә.

		Берәребез читтә ялгыз гына,
		Яшерен генә үксеп ятса да,
		Аваз сала шундук сизгер чылбыр —
		Кем абынган, кемдер аксаган…

		Йөгерә хәбәр буын арты буын,
		Ашыгыч ярдәм булып ялганып.
		Кайда хәтәр? Эзләп тап та коткар! —
		Кыл изгелек – кыла алганын…

		Зыңлап тора чылбыр… Өзелергә
		Һич ярамый аңа, ярамый…
		Кайсы йөрәк анда җәрәхәтле?
		Кайсыбызның җаны яралы?!

		Буын арты буын ашыга хәбәр,
		Таңга хәтле йөри төн аша…
		Бер-берсеннән Кеше хәл сораша,
		Чылбыр булып җаннар тоташа…

1987




Йөрәк турында


		Бердәнбер йөрәген тотып,
		почмакка поскан Кеше…
		Йөрәкнең салкын акылга
		җитәрме кайнар көче?..

		Омтыла кемдер яшәргә,
		ясалма йөрәк куеп…
		Сөярме ләкин ул Җирне,
		Үз йөрәгедәй тоеп?..

		Ишеттем мин серле аваз,
		тәү яшен яшьнәгәндә:
		«Яшисеңдер, бәлки, син дә
		фәкать мин яшәгәнгә?..»

		Әй Кояш! Серле Галәмнең
		бер күзе мәллә үзең?
		Күргәнең бармы Тәңренең
		без күрми калган йөзен?..

		Күрсәң, әйт, ник бу дөньяга
		йөрәксез адәмнәрен
		җибәрә икән ул, Җирнең
		җибәреп бар ямьнәрен?..

		Үзгәртсен иде әмерен,
		үзгәртсен – җитсә көче!
		…Бердәнбер йөрәген тотып,
		почмакка поскан Кеше…

		Җирнең бер күзәнәге мин,
		шикләнмим кирәгемә…
		Җирнең бер чите кителер —
		атмагыз йөрәгемә!

1983




Атом егәреннән көчлерәк!


		Тетри-тетри, сыкрый-сыкрый, күптән
		кисәтә Җир, җае чыккан саен.
		Эчтән яна, эчтән ишелә бара,
		үзәгеннән маен сыккан саен…
		«Энергия җитмәс утка» диеп
		куркыталар…
		Имеш, атом җигик!
		Атын җигә белми башлаганны…
		атом җиксен ничек надан егет?!
		Егермегә җитмәс борын, әллә
		егәрлеге беткән егетләрнең?
		Ат күк җигелеп тартыр гына заман, —
		мулла килеп әллә үгетләрме?
		Балта тотып, чүкеч тотып кулына,
		бер йорт салыр микән гомеренә?
		Җимерергә, дисәң, ай-һай, маһир, —
		буйсын гына хәмер әмеренә…
		Җилен-суын эшкә җигә белсә,
		ниләр булмас иде майтарып.
		Болар трай тибеп икмәк ашый,
		тик йөри чабата кайтарып…
		…Атом куәтеннән егәрлерәк
		бер көч бар ул— ничек җигәсе?! —
		Ике кулы ике кесәсендә,
		агарганчы ике чигәсе…
		Их, туплыйсы иде шул кодрәтне,
		әрәм китә күпме егәрлек!
		Унбиш-егермедәгеләрнеңме
		Җигә белсәң эшкә җегәрен —
		атом монда пүчтәк, җүләрем!
		Җигә белсәң әгәр, ул көч бар ул,
		ул көч атомыңнан көчлерәк!
		Ул көч – белем, беләк, яшь йөрәк…
		Ул көч Галәм атын җигә белгән
		галәмәт егетләр төслерәк!..

1989




Куркытмагыз моңны!


		Акрынрак!
		Былбыл тавышына
		баррикада корган барабаннар!..
		Акрынрак!
		Палач кулындагы
		автоматтай «аткан» гитаралар!..
		Көчәнмәгез, зинһар, микрофоннар!
		Өркеп качып бетте инде сездән
		изге моңнар…
		Тонды колак,
		берүк, акрынрак!..
		Утлы сугыш юлларында туган,
		солдат сагышы белән тулган
		җырлар
		кадерлерәк безгә мең кат,
		якынрак…
		Микрофоннар түгел,
		тол хатыннар җаны
		саклап калып
		көчәйткәндер аны…
		Акрынрак!
		Малайларга охшап беткән кызлар!
		Кызыйларга охшап калган егетләр!..
		Җилдән туган, җилгә очкан
		телсез җырлар сезнең
		гарык итте ил колагын тәмам…
		Көйләгәндә бишек җырын Анам,
		бүлдермәгез, зинһар:
		«Әлли-бәлли»…
		Яраларга дәва —
		«Әллүки лә,
		бәллүки лә…» —
		нәселләргә дәвам…
		Акрынрак!
		Күңел төпләреннән саркып чыгып,
		әргән телләренә ягылып үткән,
		Моңлы сазның кылларыннан ташып,
		орган күкрәгеннән ашкан күккә
		даһи моңнарны сез
		куркытмагыз!
		Алар безгә мең кат кирәгерәк…
		Тамырларга сеңгән шифалы дым —
		үзәкләрне өзгән Зиләйлүк-моң —
		куркытмагыз, зинһар, ипләбрәк…
		Магнитофон тоткан тәти егетләр!
		Микрофонны йоткан тутый-кызлар!
		Әкренрәк!
		Сәйдәше бар моңның, илһамы бар.
		Бар тарихы җырның, бар Ватаны…
		Ничек кенә сындыр син, ват аны —
		барыбер исән,
		җырлый, зурлый белсәң…
		…Бик тирәннән әнә, сөзелеп-сөзелеп,
		былбыл тавышы килә өзелеп-өзелеп…
		Якынрак килеп тыңла, йөрәк —
		үзе якын, үзе чиксез ерак…
		Тыңла, Заман, җырла кушылып син дә
		Сандугач һәм Чишмә кебегрәк…

1988–1989




Моңлы бала


		Моңлы бала түгел идем,
		Миңа ниләр булды икән?..

    Татар халык җыры

		…Ниләр булсын?..
		Моңнар йоккан миңа,
		Моң кагылган минем җаныма.
		Моңсыз йөрәкләргә моң салырмын,
		Якынрак килсә яныма…
		Ниләр булсын…
		Миннән элек әнә
		Моңлы сазын шагыйрь уйнаган.
		Мин туганчы ук килеп, бер моңлы җан
		Моңын түгеп киткән дөньяга…
		Җуелмыйча, шул җаннарның моңы
		Сеңеп калган безнең каннарга.
		Күңелләргә безнең дәрт өстәгән
		Моң чишмәсе булып кайнарга.
		Моңлы булу мескен булу түгел,
		Моң ул саклап кала иманны.
		Моң ул йолып кала мәхәббәтне,
		Моң ул һәрчак була гуманлы.
		Җирдә кеше яшәп китә икән,
		Агылып калсын моңы йөрәктән.
		Моңлы бала гына көчле була,
		Батыр була ала кирәктә…

1987




Һәйкәл язмышы


		Мәйдан үзәгендә,
		Бакча уртасында,
		Калкулыкта,
		Урам чатында…
		Басып калган Хәтер,
		Һәйкәл булып,
		Кайсы – ерак,
		Кайсы – якында…
		Кайсы уйга чумган, күрми безне:
		(Мәңгелеккә горур ишарә…)
		Кайсы арган: «Бетмәс узган-барган!..»
		Тәмам туйган бездән, бичара…
		Кайберләре, таныган күк сине,
		Көлемсерәп кала артыңнан…
		Кайсы моңга талган – Хәтер кылы
		Соң чиккәчә җитеп тартылган…
		Кайсы утырып шунда, кайсы басып,
		Һәйкәллектән гүя оялып
		Көрсенә күк:
		«Ташка табынмаса!..
		Беркатлы соң бигрәк бу халык…»
		Кайсы тереләрдән тере булып
		Сикереп төшәр төсле мәйданга…
		Әйтер сүзе калган —
		Ишет, дөнья!
		Дөнья чукрак,
		Дөнья алданган…
		Илаһилык белән Даһилыкның
		Әверелеп Хәтер ташына,
		Нидер әйткән чагы…
		Колак салсаң,
		Сәер уйлар килә башыңа…
		Әнә берсе, төнге тынычлыкны
		Бозып, тетрәндереп йөрәкне
		Эндәшә күк саңгырау бушлыкка:
		«Мин кирәкме монда?! Кирәкме?!»
		…Кемнәр килеп, кемнәр үзгәртер
		Хәтер салган һәйкәл язмышын?..
		Заман түгел, Вакыт төзәтерме
		Чал тарихның хата-ялгышын.
		Һәйкәл сөйләр, ә без тыңларбыз,
		Гыйбрәт алып һәрбер бөектән.
		«Сез китәсез, без калабыз», – диеп
		Карап торыр Тукай биектән.

1990




«Начар кеше» психологиясе


		Мин дә башта бик әйбәт кеше идем,
		Яхшылык кылу бөтен эшем иде.
		Ахыр чиктә изгелеккә бу илдә
		Калмады һич – сарыкты көчем минем…

		Мәхәббәт савытым тулук булмады:
		Түгелергә тормый ташып кәсәдән…
		Үзеңә дә җитми калган җылыны
		Бик өләшеп булмый ул, теләсәң дә…

		Әверелдем ике төрле кешегә:
		Берсе – тупас, ярым кыргый ишегә…
		Икенчесе үрләгән булды күккә,
		Анысы да чыдамас инде күпкә…

		Вөҗданым бер әрни-әрни үкседе,
		Әрнеп куйса да, ул инде күкседе…
		Яман илдә яхшы булу бик авыр,
		Коткарса, шул ике йодрык коткарыр…

1990




Без ялгыз да түгел югыйсә…


		Таң йолдызым!
		Кояш чыга, диеп хәбәр салсаң,
		мин ризамын ялгыз янарга да…
		Әй син, ялгыз нарат!
		Адашканга яшел маяк булсаң,
		ялгызлыгым барыр сиңа карап…
		Аккошкаем!
		Синең кебек Мәхәббәткә тугры калсам
		түзәр идем ялгыз очарга да…
		. . . . . . . .
		Бик тә ялгыз идем…
		Мин йолдыз да,
		мин аккош та түгел югыйсә.
		Ялгызлыкка башын сала кеше,
		ышанычын җирдә җуйды исә…
		Ялгызлыкка кача,
		туйгач тәмам
		күмәкләшеп хурлаучылардан.
		Вәхшилеккә табынып, адым саен
		Шәхсилекне урлаучылардан…
		Әй кешеләр!
		Аккошлар да бергә,
		йолдызлар да бергә югыйсә…
		…Бер терәксез, гел кирәксез булып,
		япан кырда ялгыз җил исә…

1983




Өч юкә турында баллада


		Йорт салырга керештеләр безнең янда:
		Өч юкәнең калды гомере өзелеп анда…

		Бу өч юкә өч тугандай үскән иде,
		Җирнең татлы шифа-дымын эчкән иде.

		Җил искәндә, шыбырдашып, яфраклары
		Илле язны, илле көзне кичкән иде…

		Өр-яңа йорт килеп төзи башладылар,
		Өч юкәне төптән кисеп ташладылар.

		Шул нигездә өзелеп калды тамырлары,
		Өч юкәнең эзен үбә таң нурлары.

		Кошлар кайткач эзләделәр өч юкәне,
		Күрсәләр дә, ышанмыйча, юк икәнен…

		Өч юкәнең өч былбылы кайда сайрар,
		Очып китеп, кай җирләрдә оя сайлар?..

		…Яңа йортка күченделәр, фатир алып,
		Өч юкәдән мәхрүм калган фәкыйрь халык…

		Тирә-якка татлы исләр аңкыр иде…
		Бу таш йортның әйләнәсе такыр инде.

		Өч юкәне юксынудан урамыбыз
		Ыңгырашып елый ничә тапкыр инде…

		Саф яңгырлар юа иде юкәләрне, —
		Аларның да күрдем мин яшь түккәннәрен.

		Яңа йортның як-ягында юк юкәләр,
		Бүтән үсмәс инде монда, юк, юк, алар…

		Әрем-чыбык котыра бу өй түрендә,
		Өч юкәнең моңы калды җан түрендә.

		Өч юкәнең өне килә ут эченнән,
		Янды икән кереп алар кем миченә?..

		Яңа йортның тәрәзләрен җилләр ачар,
		Җил фал ачар: «Бу нигездән бәхет качар…»

		Рәнҗегәндер әрнеп-сыкрап юкәләр дә,
		Бәхет кошы китсә, кемгә үпкәләргә?..

		Кеше-кара күргәнче дип, өч юкәне
		Кисеп аткан иде берәү – ит бүкәне…

		Тетрәнделәр иртән эшкә баручылар,
		Күреп алгач өч юкәнең юк икәнен…

		Ниләр кыра икән теге «төзүчеләр»? —
		Өч юкәнең шаулы гомерен өзүчеләр…

1987




Картайгач укырмын, дип…


		Инде яшьләр яшәлгән шул,
		Инде ашлар ашалган.
		Ниләр генә узмаган ул
		Безнең газиз башлардан.

		Күпме сулар эчелгән дә
		Күпме юллар кичелгән.
		Яндык-көйдек, исән чыктык
		Җәһәннәмнәр эченнән.

		Йөрәккәйләр таушалган шул,
		Күңелкәйләр кителгән.
		Кайгы-хәсрәтләргә түзеп,
		Һаман бәхет көтелгән.

		Күпне күрдек, күпне белдек,
		Күп гыйбрәтләр ишеттек.
		Кар-буранда өшемәдек,
		Салкын сүздән күшектек.

		Үтте җәйләр, үтте көзләр,
		Инде җитте кышыбыз.
		Картайсак та, бөкрәйсәк тә,
		Шөкер, олы кеше без…

		Бишектә дә, түшәктә дә
		Олыга вә кечегә
		Гомер буе кадер кирәк,
		Җылы кирәк кешегә.

		Яшь чагында ни беләсең,
		Уйныйсың да көләсең.
		Уйласаң да ышанмыйсың
		Беркөн картлык киләсен…

		Үткән көннәрне сагынып,
		Күргән төшләрне юрап
		Көн итәбез, бер Ходайдан
		Шәфкать-мәрхәмәт сорап.

		И Ходаем, аерма, дип,
		Изге бәндәләреңнән,
		Карыйбыз дөнья күзенә
		Тәрәз пәрдәләреннән.

		Бездән соң да әйләнерләр
		Дөнья тәгәрмәчендә…
		Сабыйларга әйләнәсең
		Олыгайган яшеңдә.

		Бездән нәрсә калмаган да,
		Безгә нәрсә җитмәгән…
		Узмады, шөкер, көнебез
		Ипи ашап тикмәгә.

		Тыныч кына үтсәк иде
		Гомернең калганнарын.
		Онытмасагыз Алланы,
		Онытмассыз без барын…
		Актаныш, Пучы картлар йорты.

1990




Бәйрәм кичендә


		Нурлар чәчә кемнәрнеңдер
		Бәйрәм тәрәзәләре.
		Аларның бездә ни эше —
		Ялгызлар түзәр әле…

		Безнең тәрәзәдән генә
		Төн-сагыш карап тора.
		Безгә чит тәрәзләрнең дә
		Яктысы ярап тора…

		Кемнәр сыкрый, бәйрәм җитсә, —
		Тол-ялгызлардан сора.
		Бәйрәм бит ул бик тәкәббер,
		Дәшсәң дә керми тора.

		Кем көлә үз дәһшәтеннән,
		Үз шомнарыннан шашып?..
		Ут сүндереп утырсаң да,
		Булмый үзеңнән качып…

		Үз табының гөрләмәсә,
		Ни гамь бәйрәм ямендә?
		Пешсә дә татлы ризыклар,
		Ачы сагыш – тәмендә…

		Кемнәр анда салют бирә
		«Абсолют» бәхетенә?..
		Бу дөньяда патшаның да
		Зар кунган тәхетенә…

		Бәйрәм җитсә, тәрәзәмнән
		Гел сагыш карап тора.
		Безгә чит тәрәзләрнең дә
		Яктысы ярап тора…

1990




Мин нигә иргә чыкмадым?.


		«Ник соң болай ялгыз калдың? – дисез,
		Җырларымны тыңлап, – кызганыч…»
		Шушы матурлыгың белән, имеш,
		Гомерең заяларга узган ич…

		Сезнең сүз дә дөрес, минеке дә:
		Мин бит ярәшкәнмен Шигырьгә.
		Иргә чыксам, игелек булмас иде
		Ни шигырьгә миннән, ни – иргә…

		Түзмәс идем, ярсу дулкыннардай,
		Кыргый куәт-көчтән тилереп.
		Ташып чыккан булыр идем ярдан,
		Буаларны ерып, җимереп…

		Агып киткән булыр идем аерым,
		Ә ятимнәр нигә бу җиргә?!
		Ичмасам, бит мине бүген әле
		Каргап йөрми җирдә бер ир дә…

		Сөйдем дә мин янып, сөелдем дә,
		Истәлеге калды күмергә…
		Шул хисләрдән таҗ-мәхәббәт үреп
		Киерттем дә куйдым шигырьгә.

		Заяларга гомер, ай, үтә, дип,
		Зөлхиҗҗәләр, әйдә, яшь түксен.
		Үкенмим дә, рәнҗемим дә хәзер, —
		Күлләр түгел, түккән яшь кипсен!

		Ирем булса да шул берәрегез,
		Әйткән булыр иде барыбер дә:
		«Тормышың да бөтен, кызганыч тик,
		Айрылдың, дип, нигә шигырьдән?»

		Үкенмим дә, үксемим дә хәзер,
		Ялгыз үтә диеп гомерем.
		Мин бу җирдә таптым үз тиңемне —
		Гел янымда – хәләл шигырем!..

1989




Кышкы истәлек, яки Кысыр хәсрәт…


		И бичарам, шул салкында…
		Кызуыннан, ярсуыннан,
		Шарфын да онытып киткән,
		Әле кая җитте икән?

		Кайтмаска дип китүченең
		Төсемени! – елыйм үбеп.
		Тоям таныш исен-хушын,
		Җылысын хәтта тоям кебек.

		Их, куып җитеп, муенына
		Уралырга шарф сыман!
		Бөгелеп кенә каласы бит…
		Ә мин тиле шартлап сынам.

		И бичарам, шул салкында…
		Кайда туным, кайда итек?
		Барыбер хәзер куып җитәм!
		Куансын бер, гафу итеп

		Минем җүләрлекләремне…
		Ә мин – аның кирелеген…
		Ул – ваклыгын хатын-кызның,
		Мин – ир-атның эрелеген…

		Ишегалды… Көртле сукмак…
		Куырып ала салкын тынны.
		«Юри калдырмады микән?..
		Онытуы әллә чынмы?..»

		Әнә аның трамвае…
		Урам аша – тукталышка!..
		«Кая болай ашыгасыз?..» —
		Сискәнәм таныш тавышка…

		(Абау, җаным, рәхмәт кышка!..)
		«Ай-яй, салкын икән тышта…»
		«Сигаретым беткән иде,
		Шуңа чыгып киткән идем…»

		Сарылырмын кебек иде
		Иңнәренә, куенына.
		Шарф булып уралырмын
		Сыман идем муенына…

		Күз текәшеп тик торабыз,
		Үзе суык, үзе җылы.
		Учларында аның эри
		Бияләйсез туңган кулым…

1986




Диңгез белән хушлашу


		Хушлашабыз бүген диңгез белән…
		Ак каймалы яшькелт кулъяулык
		дулкын-дулкын булып сарыла ярга,
		күз яшенә минем чыланып…
		Диңгез белән икәү еладык.
		Син минеке түгел, Диңгез, китәм!
		Үз күлем бар минем, инешем.
		Син «битараф» миңа. Мин дә шулай,
		синдә әле минем ни эшем?..
		Син бөек шул. Сиңа нәрсә – чишмә…
		Миндә – ширбәт,
		синдә – тоз тәме…
		Тик шулай да елап калдың барыбер,
		тамчың югалганга түзмәдең…

Күктүбә, 1986




Сагыш


		Мәхәббәт йомгагын сүтеп
		Ага да вакыт, ага.
		Сагышларым чир-сырхау күк
		Көчәя кичкә таба…

		Аһ, бу ялгыз, моңсу кичләр!
		Дөрләп эчләрем яна.
		Ялгыз канат калды канап,
		Сызлый йөрәктә яра…

		Ай, ялгызлык, һай, авыр ла,
		Сабырлык бирсен Ходай.
		Тулган ай күк – күк читендә
		Бер ялгыз калдым бугай…

1987




«Камиллеккә омтылудан иза чигәм…»


		Камиллеккә омтылудан иза чигәм
		Гомерем буе – агарганчы ике чигәм.
		«Ник үзеңне бетерәсең, синнән генә
		Калганмыни?!» – дигәннәрдән гайрәт чигә…

		«Ник бу чәчәк җиде түгел, биш таҗлы?» – дип
		Бәйләнмим ич табигатькә бер дә юкка…
		Үзебездән торган кимчелекне генә
		Тотмак булам тизрәк утка, алам укка…

		Чиге юк, дип, камиллекнең көлә берсе,
		Тамчы көчен жәлли үзе аның өчен.
		Ник битараф икән күпләр гүзәллеккә?! —
		Шуны уйлап янам-көям иртә-кичен…

1970




Үзем чыгарган көйгә


		Еллар ябыкса, юллар ябылса,
		бикләп күңелен, көенә кеше.
		Кайгы-хәсрәтен салып моңая
		үзе чыгарган көенә кеше…

		Көннәр озаеп, төннәр кыскара
		башлаганга да сөенә кеше.
		Өметләнә гел: бәхет кошы бер
		очып керер дип, өенә кеше…

		Ялгыз калганда язмыш кулында,
		үзенә үзе сыена кеше.
		Гомер юлында бер, һич югында,
		бәйрәм-туена җыена кеше…

		Моң-зарларыннан хәлдән тайганда,
		таяныч таба җырыннан кеше.
		Хыял күгендә кояш байганда,
		өмет утыннан җылына кеше…

1980




Бер туйда…


		Кавышумы бу туй, айрылумы,
		Ялгызлыкка нокта куюмы?
		Үз дигәнең көтеп табылмагач,
		Хыялдагы «яр» ны җуюмы?

		Һавадагы кошны тоталмагач,
		Кулындагы кошка сыенумы?
		Пар канатлы булам дигән булып,
		Канатсыз калырга җыенумы?..

		Сөйгән ярмы, әллә «тигән» ярмы?
		Күреп торам: башың уйда гел…
		Тапкан – табыш, югалтканга – сагыш.
		Туйда ела инде, туйда көл…

1988




Алла сакласын!.


		Килсә хурлыклы хәбәр,
		кагылып сиңа әгәр, —
		Дошман китәр көчәеп,
		син калырсың кечерәеп…

		Кадала ул ук булып,
		Син каласың юк булып.
		Каты басып йөргәндә,
		тавышың – бөерләрдән
		чыккан көчле заманда
		кара хәбәр яман ла!..

		Килә калса, дим, әгәр,
		йөрәк яргыч бер хәбәр, —
		ачылмасын ишегең,
		ачылсын җир тишеге…

1990




Көнкүреш зары


		Барларымны күрмиләр,
		Юкларымны белмиләр.
		Ике килми ләса гомер,
		«Булыр әле бер», – диләр.

		Көмешем дә юк минем,
		Алтыным да юк минем.
		Чыгып йолдыз санар идем —
		Балконым да юк минем.

		Кайры тун да юк миндә,
		Тире тун да юк миндә.
		«Сез исәнме», – дип сорарга
		Телефон да юк миндә.

		Әүрелер идем кошка,
		Бакчам да юк, ичмасам.
		Сатып алыр идем барысын,
		Акчам да юк, ичмасам…

		Бай кызларга «Ни кирәк?..»
		Ялгызларга «Ник кирәк?..»
		Кешегә ни кирәк булса,
		Безгә дә нәкъ шул кирәк…

		Чүп-чарына төкер, дим,
		Башта булсын фикер, дим…
		Хак Тәгалә иҗатымнан
		Аермаса, шөкер, дим…

1989




«…Китмә, диеп, иңнәремә сарылып…»


		…Китмә, диеп, иңнәремә сарылып
		Инәлә күк язгы яңгырлар.
		Ничек китим, күпме наз бу яздан
		Җырга күчеп әле яңгырар?..

		Китмә, диеп исә таңда җилләр,
		Китмә, диләр гөлләр, ялварып.
		Ничек китим, сезсез нихәл итим? —
		Яшисе бар әле яңарып…

1989




Мин сезгә елмаям…


		Мин сезгә елмаям,
		елмаям,
		елмаям…
		Еласам, күземне яшерәм – оялам.
		Кешеләр, гадәттә, качыбрак елыйлар,
		Үзләре серләрен ачыбрак җырлыйлар…
		Мин сезне һәрвакыт ишетермен, тыңлармын,
		Сезнеке төсле үк минем дә моңнарым.
		Якынрак килсәгез, хәлемне белсәгез,
		Тараймас сулышым, кысылмас тыннарым.
		Мин сезгә, үз итеп, эч серем сөйләрмен,
		Сез булып елармын, сез булып көләрмен,
		Үлсәм дә, җанымны калдырып сезләргә,
		Бәхетле булыгыз, дип теләк теләрмен…

1987




Тигезлек


		Юл йөргәндә, кайчак әбекәйләр
		сораштыра иде: «Кызым, – дип, —
		Атаң-анаң тигезме соң?.. – Шөкер,
		гомерләре булсын озын», – дип…

		Куаналар иде минем өчен,
		ятимлекне алар белгәндер.
		…Минем әле кителмичә торган
		бәхетем шул бүген – бердәнбер…

1987




Киная


		Эчем поша иде бик күптәннән,
		Чәчәк атмаганга бер гөлем.
		Суын сибәм, кояш якка куям,
		Гел кадерлим аны, билгеле…

		Тик шул гөлем һаман «кысыр» калды,
		Яшел моңнар сибеп тәрәзгә.
		Аптырагач тагып куйдым аңа
		Чәчәк ясап кызыл кәгазьдән…

		Үзем шуңа сәерсенеп киттем,
		Үпкәләде сыман гөлем дә…
		Гүя миңа киная сүз атты
		Чәнечкеле гөлләр телендә…

1970




Ике кулым

(Назыйм Хикмәтчә)


		Рәхмәт сиңа, батыр уң кулым!..
		Рәхмәт сиңа, матур сул кулым!
		Бөтенесен эшли уң кулым, —
		Булышканга күрә сул кулым.
		Яза алмас идем ун юл да —
		Каурый каләм бии уң кулда.
		Кыллар моңы туар сул кулдан,
		Моңлы сазым куяр сулкылдап…
		Дуслар хәлен белешим әле,
		Ике куллап күрешим әле…

1984




Минем «авыру»


		Гарьләнү авыруы бу,
		талану авыруы,
		урлану авыруы…
		Буыннан-буынга йоккан
		хурлану авыруы…
		Бу минем – «милли» авыру,
		сынган көч авыруы.
		Беркемнән дә, беркайчан да,
		берничек тә алып булмый
		торган Үч авыруы…

1990 еллар




Мәхәббәт ул үзе белә…


		Син кар булсаң, мин кайнар җил,
		син боз булсаң, мин ялкын.
		Син – әремме? Мин бал да май.
		Син – еракмы? Мин якын…

		Кар белән боз – син карбыз бул.
		Бал белән май – мин дәва.
		Мәхәббәт ул үз кирәген,
		үз җаен үзе таба!
		Әле менә күрерсең,
		кочагыма керерсең.
		Кар булсаң да, боз булсаң да,
		май шикелле эрерсең…

1973




«Әле уңай, әле каршы исеп…»


		Әле уңай, әле каршы исеп,
		күпме генә безне сынаса да, —
		Җил дошман да түгел, дус та миңа…
		Нәфрәт тумый аңа, бәлки, шуңа?..

		Ул – битараф Табигатьнең үзе.
		Миндә аның бөтенләй юк эше.
		Менә шулай: чыгармый ачуны
		бу дөньяда тик табигый кеше…

		Табигатькә ачуландың ни дә…
		(аның битарафлыгы да изге.)
		Иярченнәр безне интектерде,
		тарафдарлар сатты, кысты, изде…

1980




Ике очрашу


		Сине күргәч, башым күккә тиде,
		офыкларым китте киңәеп.
		Икебез дә бик бәхетле булдык,
		күрешүдән балкып, кинәнеп…

		Сине күргәч гүя кояш батты,
		йөзләребез китте каралып.
		Икебез дә бик бәхетсез идек,
		киң офыклар калды тараеп…

1987




Үгет


		Елар-еламас йөрмә син,
		Йөрмә көләр-көлмәс тә.
		Еласаң ела кычкырып,
		Шаркылдап көл, кирәксә…

		Мактама да куштанланып,
		Хурлама да дерелдәп.
		Әйтсәң әйт ярып турысын,
		Тавышың чыксын гөрелдәп.

		Борыныңны да бик күтәрмә,
		Йөрмә мескен булып та.
		Әйтерләр кем икәнеңне
		Кешеләр үзең юкта…

1979




Шәрык – Шәрык инде ул!.


		…Кызлар көлә, имеш, ярыктан…
		Кызлар көлер —
		аларның шул эше…
		Шарык-шорык көлеп Шәрыктан
		йөргәннәрнең менә сезнең ише
		җаны корыган, рухы сарыккан:
		Сугарырга туры килмәгәе
		Гарепне дә көмеш арыктан…
		«Восток – дело тонкое» шул, җаным,
		шарык-шорык көлмә Шәрыктан!..

1990




Үзең канат бул атка!


		Шигырь саен, әй, очасың
		«канатланып» ак атларда.
		Җирән кашка, акбүз ат, дип,
		җиңел лә ул кабатларга.

		Атның агы ни дә сиңа,
		җирән, алмачуары…
		Җигеп карасаң икән бер
		син шул атны, тугарып…

		«Ат тугарып җигә белми,
		кызлар сайлаган була», – дип
		җырлыйлар иде авылда…
		Ә ул сайраган була.

		Канатсыз калган атларга
		менеп кая җитәрсең?
		Үзең канат бул син атка,
		бәлки, ерак китәрсең…

1987




Май аенда


		Су юлыннан кызлар кайта тезелеп кенә,
		Бөгелеп тора нәзек билләр, көянтәләр.
		Сәлам биреп башын ия сылуларга
		Яңа яфрак ярган япь-яшь өянкеләр.

		Су юлыннан кызлар кайта йөзеп кенә,
		Чишмә суы оеп калган чиләкләрдә.
		Сөбханалла, ди-ди озатып карап кала
		Күпне күргән, күпне белгән тирәкләр дә.

		Су юлыннан кызлар кайта җилдер-җилдер,
		Вак-вак кына, сак-сак кына адымнары.
		Йөзләрендә балкып уйный кояш нуры,
		Күзләрендә бии яшен чалымнары.

		Су юлыннан кызлар кайта көлә-көлә,
		Мөлдерәмә тулып ашкан күңелләре.
		Май җилләре узып китә пышылдашып,
		Болар, диеп, ак каенның сеңелләре…

1980




Арча юлында


		Кайтып барам автобуста,
		Арча юллары такыр.
		Бу юллардан үткәнмендер
		Инде ничәнче тапкыр…
		Искә төшә юл хәлләре,
		Кызыгы, азаплары…
		Юл чыкканда, теләк телим:
		Булмасын азаклары…
		…Чана юлларын сагынам
		Кышкы айлы төннәрдә.
		Урыннар – билетсыз гына,
		Кайсыбыз калын шәл япкан,
		Кайсыбызда – өйдән килгән
		Толып-мазар иңнәрдә…
		Кайчак салып бөтенесен,
		Атка көч килмәсен өчен,
		Төшеп тиз-тиз, тәпи-тәпи
		Йөгерә идек үрләрдән…
		Тамакларны жәлләмичә
		Җырлый идек кычкырып.
		Көлеп хәлдән тая идек,
		Шаян сүзләр кыстырып.
		Йә сокланып төнге күккә,
		Тын гына ага идек…
		Их, шул йолдызларга тагын
		Бер генә багар идем!..
		Ат тотучы абзый чая,
		Мәзәк сөйләп шаярта.
		Көтмәгәндә, котны алып,
		Чыбыркысын шартлата.
		Ат юырта, холкын инде
		Күптән белә абзыйның:
		«Юрамалый куган була,
		Аның белән озын юлда
		Йөргәннәре азмыни»
		…Менә Мәңгәрне дә чыктык,
		Олы Әтнә аннары.
		Сабантуйларын көтә күк
		Каенсар урманнары…
		Их, җилләрнең уйнавы да,
		Чапкын яшьлек еллары.
		Калган ич артта, еракта
		Кышкы чана юллары…
		…Искә төшә тагын бер хәл:
		Көлкеле дә, моңсу да.
		Салган иде һәммәбезне
		Бер минутлык борчуга:
		Мамык бияләйләремнең
		Берсен тапмыйм, берсе бар…
		Төшеп калган сиздермичә,
		Кызык булсын, диептер…
		Күзләрен генә онытмыйм
		Бер студент егетнең —
		Үзенең дәү бияләен
		Салып миңа киертте…
		Әле дә булса күңелемдә
		Шул кулларның җылысы.
		Арча юлларыннан кайтсам,
		Җәй булса да, кыш булса да,
		Никтер килә җылыйсы…
		…Печән түшәлгән чанага
		Күбәү төялгән идек.
		Карда күмелеп калды микән,
		Берсе табып алды микән,
		Бизәкләп, сырлап бәйләгән
		Сыңар бияләемне?..

1980




Кәгазь кадере


		Шигырь дип әйтимме моны,
		Үгетме бер, вәгазьме —
		Ни хикмәт: гомерем буена
		Жәлләдем мин кәгазьне…

		Жәлләдем аны үземнән,
		Саклап тотмаган дустан.
		Артык сүз нигә кирәк, дип,
		Хатны да яздым кыска…

		Шигырь язсам да, гел иске
		Битләрдән хәстәрләдем.
		Йөрәк тибешен үлчәп барган
		Күңелем дәфтәрләрен.

		Алдымда ап-ак кәгазьләр
		Ятса да өем-өем,
		Кисәтер күк, «саклап тот» дип,
		Укытучы әтием…

		Бер хата киткән, янәсе,
		Бөгәрләп, төеп-төеп,
		Чүплеккә генә ташлыйлар,
		«Тотылган» кәгазь диеп…

		Тетелгән китап битләре,
		Укылган гәҗит чите.
		Кытлык чакта, читен чакта
		Тегелгән дәфтәр итеп.

		Язылган язмыш битләре,
		Теркәлгән елъязмалар.
		…Җитәр-җитмәс орлык белән
		Чәчелгән буразналар.

		Кәгазьнең аның бәясен
		Тик солдат улы белгән:
		Хат язган сабый фронтка
		Күшеккән кулы белән.

		Тик кәгазь аз, матур да бит
		Әлифба хәрефләре.
		Хет карга язып өйрән син
		Бу тормыш дәресләрен…

		Саклаган халкым кәгазьне,
		Күреп күз карасыдай.
		Сыйдырган изге сүзләрен
		«Ике юл арасына»…

		Ә шагыйрь канлы сүзләрен
		Учына язган качып…
		«Моабит дәфтәре» н укыйм,
		Ничәнче тапкыр ачып…

		Кәгазьнең аның бәясен,
		Санатып берәрсеннән,
		Түләтер идем тиенләп
		Бюрократ кесәсеннән!

		Күп яздың, тукта, җитәр, дип
		Әйтерсең инде, кәгазь…
		Сиңа мәдхия җырларлык,
		Сиңа рәхмәт кенә аз!..

1980




Вәгъдә иткән кебек…


		Яңа ел,
		Яңа бәхет, яңа шатлык…
		Яңа җырлар, яңа дуслар,
		Яңа, яңа…
		Әллә нинди серләр вәгъдә
		иткән кебек,
		Ак шәһәргә энҗе карлар
		Ява, ява…
		Яңа ел…
		Иске бәхет, иске шатлык,
		Иске җырлар, иске дуслар,
		Иске табын…
		Каршылыйбыз бергәләшеп
		Яңа таңны,
		Бу бәхеттән артыграк
		Ни бар тагын!

		Яңа ел…
		Иң шат көйләр яңгырасын,
		Йөрәкләрдә иң саф хисләр
		Урын алсын.
		Яңа уйлар, яңа юллар
		артсын,
		Әмма
		Иске җырдан,
		Иске дустан аермасын…

1967




Бәхетле җырлар

(Җыр)


		Иң бәхетле җырлар безнең белән
		Яңа юллар салып үтәләр.
		Җыр сөюче якын дусларыбыз
		Еракларда сагынып көтәләр.

		Без җырлыйбыз
		Яңа җырларны.
		Җырдай канатланып
		Үтик юлларны.

		Иң бәхетле җырлар безнең белән
		Мәңге юлдаш булып баралар.
		Безнең көйләр шатлык алып килә,
		Без җырласак, моңнар тарала…

		Без җырлыйбыз
		Матур җырларны.
		Дәртле җырлар белән
		Үтик юлларны.

		Иң бәхетле җырлар безнең белән
		Чын дуслыкка барып тоташа.
		Җырлар белән бизик гомер юлын,
		Киләчәккә барыйк җыр аша…

		Без җырлыйбыз
		Яңа җырларны.
		Җырдай көчле булып
		Үтик юлларны!

1970




Гармунчы әби такмаклары


		Рәхәтләнеп җырлагыз,
		Рәхәтләнеп биегез,
		Сезнең өчен уйнап тора
		Гармунчы әбиегез.

		Кич утырып җеп эрләсәм —
		Биеп китә орчыгым…
		Картым мактый, бигрәк оста
		Уйныйсың, дип, карчыгым.

		Кызлар кия яшел камзул,
		Билләрен бөреп кенә.
		Картым, димен, күзең тия
		Күрмәсен, берүк кенә…

		Сезнең түбә калай икән,
		Безнең түбә пыяла.
		Тагы да матур уйнар идем,
		Әле бераз оялам…

		Оялсам да, каушасам да,
		Сәхнәгә менгерделәр.
		Әби, җаным, уйна инде,
		Дип, тәки күндерделәр…

		…Яшь чагымда уйнадым бер
		Чыгып халык каршына…
		Авылдагы егетләрнең
		Гашыйк булды барсы да…

		Сайлап алдым ошаганын
		Шуларның арасыннан.
		Дәва булды гармун моңы
		Йөрәгем ярасыннан…

		Сугыш чыккач, егетемне
		Гармун уйнап озаттым…
		Озак көттем, зарыгып беттем,
		Берсенә дә күз атмый.

		Бер сыздырып җибәрәсең —
		Бетә бөтен аруың…
		Хатыннарның бар кайгысын
		Басты моңлы «даруым»…

		Еллар узды, сөйгән ярым
		Исән кайтты сугыштан…
		Шул гармуным белән өчәү
		Яшәдек бер сулыштан…

		Уйныйм әле, уйныйм әле,
		Берне түгел – икене.
		Без яшь чакта менә болай
		Уйный идек бу көйне…

		Уйнатам да, җырлатам да,
		Күңелләрне юатам.
		Йоклап йөргән бәндәләрне
		Гармун белән уятам.

		Бер биеп тә алыйм инде,
		Сез дә чыгып биегез.
		Шуңа күрә картаймый ул
		Гармунчы әбиегез.
		Йөзгә хәтле яшәр әле
		Гармунчы әбиегез.




Егетләр турында такмак


		Егетләр юк, дип йөрмәгез,
		Урам тулы егетләр.
		Берсеннән-берсе матурлар,
		Бар да бөркет кебекләр…

		Мыеклысын күзлисеме,
		Ошыймы сакаллысы?
		Сарысымы, карасымы —
		Кайсын гына сайлыйсы?
		Урам тулы егетләр —
		Бар да әйбәт кебекләр…

		Анысы шулай шулаен ла,
		Тартып җибәр кураен.
		Ничек кенә табарга соң
		Ярның бик шәп, кулаен?..

		Кичәләргә дә йөрмиләр,
		Танцыга да килмиләр.
		Килсәләр дә, рәхәтләнеп
		Бер бии дә белмиләр…
		Урам тулы егетләр —
		Хәйран матур кебекләр…

		Тик сайрата белми алар
		Гармун-тальян төймәсен…
		Магнитофон «уйнаталар» —
		Күзләр генә тимәсен!..

		Аптырыйлар үзләреннән
		Кызларның бизүенә…
		«Бирешмиләр» үзләре дә
		Мәхәббәт «кизүе» нә…

		Ник соң кызлар ялгыз йөри,
		Күп булса да егетләр?
		Әллә инде егетләрне
		Тарта базар-кибетләр?..
		Сарылганнар чебен төсле
		Сыра кибетләренә.
		Гашыйк була күрмә, сеңлем,
		Урам егетләренә!

		Сыра-хәмер чөмерәләр,
		Берсен берсе уздырып.
		Яшь гомерне уздыралар,
		Юкка табан туздырып…

		Дөнья тулы егетләр —
		Бар да, юк та кебекләр…

1987




Кызлар хакында чәнечкеле такмаклар


		Җырлыйк әле, җырлыйк әле,
		Урындыкка утырып.
		Белмәгәннәр белеп калсын,
		Әйтик авыз тутырып.

		Тау башыннан карап тордым
		Ургып аккан бозларга.
		Безнең җырлар гыйбрәт булсын
		Егетләргә, кызларга.

		Кызлар бара уенга,
		Чылбыр тагып муенга.
		Кил, дигәнне көтеп тормый,
		Атылып керә куенга.

		Туры сүзгә үпкәлиләр
		Туганнар да, дуслар да.
		Татарның чибәр кызлары
		Йөри конкурсларга.

		Чишенеп ташлап ярышалар —
		Җиңеп чыгу кирәк бит…
		Чибәр кызлар көтү-көтү,
		Гүзәл кызлар сирәк бик…

		Кашы кара, күзе кара,
		Күрсәң, үзәк өзәрлек.
		Бер сүгенеп җибәрсәләр,
		Шайтаның да бизәрлек…

		Кызлар кия итәк-чалбар,
		Җилферди балаклары.
		Чәче-башы пумала күк,
		Юк мәллә тараклары?

		«Мода» диеп, «импорт» диеп,
		Көн-төн чабалар икән.
		Эшләмәгәч, ул акчаны
		Каян табалар икән?..

		Җилләр исә, җилләр исә,
		Җилләр исә сызгырып.
		Тәмәке тарталар кызлар,
		Мужиклардан уздырып.

		Сатучылар – базарда,
		Табучылар – базарда.
		Алыпсатар кызлар белән
		Төшмә бәла-казага…

		Иннек-кершән – битендә,
		Сөрмә – керфек-кашында.
		Унбиш яше тулмас борын,
		Кияү табу башында.

		Кайбер кызлар башлы була,
		Укып йөри вузларда.
		Диплом алгач, никтер кияү
		Чыкмый башлый кызларга…

		Шуңа, ахры, гәҗит тулган
		Игълан-белдерү белән.
		Кияү табу җиңел түгел
		Югары белем белән.

		Гәҗитләргә, кияү эзләп,
		Белдерү бастыралар.
		Кайчан кияү чыгар диеп,
		Көн дә кәрт ачтыралар…

		Кем булса да риза алар,
		Ялгыз ятып калганчы…
		Аннары айрылышалар,
		Туй күлмәген салганчы.

		Бай абзыйларга кызыгып,
		Ресторанга баралар.
		Әллә шуңа арта микән
		Үксез, ятим балалар?..

		Авыр сүзләр бик күп булды,
		Үткәреп җибәрегез.
		Шундый кыз булып чыкмасын
		Сайлаган чибәрегез…

1980




Моңсу яңгыр

(Җыр)


		Син киткәнгә инде өч көн булды,
		Өченче көн – дөнья караңгы.
		Тәрәзәмнән китми көтәм сине,
		Яңгыр басар йөрәк ярамны…

		Ялгышларны була кичерергә,
		Ник соң әле болай ашыктың?
		Урамнарда коя моңсу яңгыр,
		Хәлен белми ике гашыйкның…

		Син киткәнгә инде өч көн булды,
		Кайда йөрисеңдер каңгырып?
		Мәңге чыкмас төсле кабат кояш,
		Мәңге үтмәс кебек яңгыры…

		Ялгышларны була кичереп тә,
		Ник соң әле болай ашыктың?
		Туктар иде күптән бу яңгырлар,
		Хәлен белсә ике гашыйкның…

		Син киткәнгә инде өч көн булды,
		Кара төнгә көнем әйләнде.
		Әллә инде айрылышу кошы
		Баш өстендә канат җәйгәнме?

		Соң түгел бит әле аңлашырга,
		Дәшмичә дә киттең, ашыктың…
		Таратырмы җилләр болытларны,
		Хәлен аңлап ике гашыйкның?..

1977




Яз айлары

(Җыр)


		Яз айлары, яз айлары —
		Бар табигать бәйрәме.
		Язны котлап, урман суза
		Умырзая бәйләме…

		Язны котлап, ярларыннан
		Тулып ташый Иделкәй.
		Язны котлап, сыерчыктай
		Талпына бит күңелкәй…

		Яз җилләре, яз җилләре
		Тәрәзәмә чиртәләр.
		Тик нигә ямансу икән
		Язгы кичләр, иртәләр?..

1963




Ул сәлам әйтте, диләр

(Җыр)


		Җилләр сине очратканнар,
		Килеп миңа сөйлиләр.
		Әкрен генә колагыма:
		Ул сәлам әйтте, диләр.

		Чишмәләр дә кайдан белгән,
		Синең җырны көйлиләр.
		Челтер-челтер килеп, миңа:
		Ул сәлам әйтте, диләр…

		Кыр казлары очып бара,
		Кайтыр иркәң, көт, диләр.
		Су буйларын яңгыратып,
		Ул сәлам әйтте, диләр…

1960




Ел буе сагынам

(Бер егет җыры)


		Гел яшел күлмәктән
		Төшләргә керәсең —
		Яраткан төсеңдер.
		Шул Яңа ел киче
		Күңелдән китми һич,
		Белмим, ни өчендер…

		Бер янып, бер сүнеп,
		Яңа ел утлары
		Шаярды күзеңдә.
		Ашкындым гел синең
		Яныңа, кабынып
		Чыршы күк үзем дә…

		Ак энҗе муенсаң
		Ак карлар шикелле
		Иңеңә сарылган.
		Очынып әйләндек,
		Шул серле бәйрәмне
		Ел буе сагынам…

1970




Мин яратам Сезне

(Романс)


		Мин яратам Сезне яшерен генә,
		Хыялымда назлап иркәлим.
		Мәхәббәтем сибә җылы нурын,
		Кояшыдай язгы иртәнең.

		Мин яратам Сезне эчтән генә,
		Сөюләрем җырга әйләнгән.
		Һәрбер сүзе, һәрбер юлы аның
		Сезнең исем белән бәйләнгән.

		Мин яратам Сезне куркып кына,
		Беленмәсә ярар иде, дип.
		Өметләнәм үзем, сизә калса,
		Ул да шулай янар иде, дип…

1979




Җәүһәрия

(Егетләр җыры)


		Җәүһәрия, бер елмайдың,
		Хисләремне кузгаттың.
		Кыйгач кашың җәя итеп,
		Йөрәгемә ук аттың…

		Күз тимәсен, бигрәк сылу
		Икән Җәүһәриясе.
		Кемнәр икән, кемнәр икән
		Шушы җәүһәр иясе?..

		Чиерттең дә качтың үзең
		Күңелем кылларына.
		Хисләремне кушып үрче
		Ефәк толымнарыңа.

		Күз тимәсен, бигрәк сылу
		Икән Җәүһәриясе.
		Булсаң икән, булсаң икән
		Шундый җәүһәр иясе…

1967




Дәүләтле буласың килсә…


		Дәүләтле буласың килсә,
		Дәү кеше бул, бала булма!
		Үзеңә дә, бүтәнгә дә
		Дәү терәк бул – бәла булма!

		Дәүләтле буласың килсә,
		Үткәнеңнән генә түгел,
		Гыйбрәт ал син бүгеннән дә —
		Тавыннан да, үреннән дә…

		Дәүләтле буласың килсә,
		«Там[5 - Там – балчык койма, корылма]»га түгел – тауга кара…
		Тауга карап дәү булалсаң —
		Күтәреп киталмас карга…

1990




Исбатлау


		Исбатлап хак чынбарлыкны,
		Исбатлап үзебезне,
		Мең ел элек әйтеп куйган
		Иң бөек сүзебезне, —

		Тайдык инде тәмам хәлдән,
		Исбатлап кемлекне без.
		Гомер буе шуңа бирдек
		Бөтен мөмкинлекне без…

		Бүгенгәчә бар дөньяга
		Исбатлыйм барлыгымны.
		Исбатлыйм кемдер каршында
		Бөек татарлыгымны:

		Карганың – карга икәнен,
		Былбылның – былбыллыгын.
		Былтырның үтеп киткәнен,
		Бу елның – быеллыгын…

		Исбатлыйм күп билгесезле
		Тигезләмәләр белән…
		Гасырлар түшәп калдырган
		Нигезләмәләр белән…

		Исбатлыймын саннар белән,
		Искергән даннар белән.
		Намусның «нам» ын белмәгән
		Сатлык эт җаннар белән…

		Яшәсәң икән, хаклыкны
		Исбатламыйча гына,
		Кызыкмый-нитми тарихның
		«Хан заманы» чагына…

		«Без бөек булган», – дип түгел,
		«Без менә нинди!» – диеп
		Яшәсәң икән дөньяда,
		Башны да горур иеп…

1990




Тәмам ачу чыккач…


		Тәмам ачу чыккач яздым моны:
		«Милләтче» дип сүгә күрмәгез!
		Котылабыз, диеп рухланганда,
		Җимерелеп рухи төрмәбез,

		«Җан дусларның» чыкты җан ачуы,
		Безнең җаннар чыкмый калыр, дип.
		Шаккаттылар алар, «Татар халкы
		Неужели ирек алыр?!» дип…

		Монголга да каты бәрелмиләр…
		Французга «мсье» дип торалар…
		Ник бу кадәр безгә каныктылар,
		Адым саен тозак коралар?!

		Үз җиребез безнең, үз хаккыбыз,
		Без кермәдек ятка бурычка.
		Дәрәҗәмне болай гел таптаса
		Сәлам бирмәм, ахры, урыска…

		Тәмам ачу чыккач яздым моны,
		Әйтсәм әйтим инде турысын,
		Кеше исәбендә үзен генә
		Йөртү, ахры, безнең бу дусның…

		«Привет!» диеп сәлам бирер идем,
		Хуҗаларча ачык йөз белән.
		«Син икенче сортлы» дип торсалар
		Җавап бирим нинди сүз белән?!

		Рәхмәт сиңа, бөек дустым, димме,
		Сәламемә салам кыстырып?..
		«Чакырылмаган кунак кем соң ул?!» – дип
		Әйтер вакыт җитте кистереп!

		Кунак булсаң, үзең тыйнак бул син,
		Без өйрәтмәдек бит начарга…
		Без өйрәнгән идек капкаларны
		«Рәхим итегез!» дип ачарга…

		Ватанымның ватык тәрәзәсе —
		Җәрәхәте минем йөрәкнең.
		Әй тарихым, ачы сабакларың
		Ник соң бераз акыл өйрәтми?!

		Гафу итәм, сәлам биреп үтәм,
		Чакырып көтәм, диеп, кунакка.
		Әйтер көннәр бер килерме безгә,
		Калырбызмы мәңге дуракка?!

1990




Саклыйк канатларны!


Латвиядә яшәүче татарларга


		Акчарлактай очып килдем сезгә,
		Һавалардан диңгез ярына.
		Бирешмәстән күңел газабына,
		Карамастан дөнья зарына…

		Очтым әле, аңлаучылар барда
		Очышларның тәмен, кыйммәтен.
		Канатлылар ыругыннан бит без,
		Шуңа дәлил денем, өммәтем.

		Сибелсәк тә сиксән сигез якка,
		Канатларга канат ялганган.
		Ерак аралар да берни түгел
		Рухы белән оча алганга…

		Белешергә иде, берләшергә! —
		Очышларның шунда зурлыгы.
		Югалмасын иде җир-туфраксыз,
		Черемәсен милләт орлыгы…

		Эзләмәсен, берүк, музейлардан
		Беркөн безне Милләт баласы…
		Канатларны саклап калсак кына,
		Безгә мәңге җирдә каласы!!!

Дубылты Иҗат йорты, 23 июнь, 1990




Депрессия вакытында алган гыйбрәт

(Тукайга ияребрәк)


		Сау булганда, бай булганда,
		«Бар да дус та, бар да яр»…
		Хастага калсаң авырып,
		«Бар да яныңнан таяр»…

		Кайда ул дуслар элекке,
		Кайда егәр-кодрәтең?
		Авырып кара бер чынлап,
		Тиз алырсың гыйбрәтен…

		Табын түрендә утырып,
		Ашыңа табынганнар,
		Итәк-койрыкка тагылып,
		Эзләми табылганнар,

		Эчләре пошканда килеп,
		Эч бушатып киткәннәр,
		Очрасаң, өч кат көненә
		Сәлам биреп үткәннәр,

		Хикмәтле һәрбер сүзеңне
		Сөт урынына сауганнар,
		Җаныңны сөлек күк имеп,
		Рухи яктан байганнар, —

		Берсе дә юк, эзе дә юк,
		Хәбәрсез югалалар…
		Дус-иш бар, дип юанмагыз,
		Кирәк чакта юк алар!

		Бер сынадың, биш сынама,
		Шайтан көлмәсен дисәң.
		Чирлим, дигән хәбәр чыгар,
		«Дуслар» килмәсен дисәң…

		Инде туеп ялгызлыктан,
		Кунак җыясың килсә.
		Кайберләрен кызык итеп,
		Нокта куясың килсә, —

		Савыктым вә байдым, диеп,
		Янәдән хәбәр тарат.
		Килсәләр ачма ишегең,
		Төкер, ярыктан карап…

1989




Үзең өчен…


Үлем турында уйлама, илең турында уйла…

    Ф. Кәрим

		…Илең турында уйласаң,
		Үзең турында уйла!..
		Күп булса да югалтулар,
		Үзеңне үзең җуйма…

		Үз башың булсын – акылың,
		Үз йөзең һәм үз күзең.
		Кешеләр колак салырлык
		Булсын әйтер үз сүзең.

		Үз өең булсын торырга,
		Чәчәк атсын үз бакчаң.
		Учыңа керсен кыштырдап,
		Үзең тапкан үз акчаң…

		Бәхетле син бу дөньяда,
		Булса үз атаң-анаң…
		Үз кояшың булса гына,
		Синең өчен ата таң…

		Үз җырың булсын җырласаң,
		Хәтта ки үз белдегең…
		Табыныйм дисәң – үз динең,
		Сөйләшергә үз телең…

		Үзең башлап йөр син алдан,
		Үзең өчен бул гадел.
		Өйрәнсәң дә кеше өчен,
		Үзең өчен – белгәнең…

		Үзең өчен янып сөйсәң —
		Сөярләр үзеңне дә.
		Үзең өчен сукмак салып
		Калдыр син эзеңне дә…

		Үзең өчен якла дусны,
		Үзең өчен бул бердәм.
		Үз дошманың булсын хәтта
		Сагаеп синнән йөргән…

		Үзең өчен курка да бел:
		Югалтыр нәрсәм юк, дип
		Йөрер бары хәерчеләр,
		Тамагым бүген тук, дип…

		Үзе өчен кайгырмаган —
		Чит кешедә ни хәбәр?..
		Үз уенчыгыннан алып
		Үз Ватанына кадәр.

		Буласың килсә чын хуҗа,
		Көрәш син үзең өчен.
		Ятма көтеп, җигәрбез дип,
		«Бердәм коллектив» көчен…

		Үзең өчен даула ирек,
		Үзең өчен көл, ела…
		Илең турында уйласаң,
		Үзең турында уйла!..

1989




ЙӨРӘК АВАЗЫ

(Поэма)



Беренче микрофон

		Тыңларсызмы, белмим, ишетерсезме,
		Микрофонга куеп йөрәкне,
		Әйтәсе бер сүзем калган әле,
		Әйтәсе сүз – бик тә кирәкле…

		Авыз ачып кына түгел инде,
		Күзне ачып тыңлар заман җиткән.
		Микрофонга килеп терәлдек без,
		Әйтер сүзләр тулып ашкач чиктән.

		Чират тормадык без микрофонга
		Яшәгәндә дәшми, балык күк…
		Күмәкләшеп «Ура» кычкырганда,
		Тавышын җуйган телсез халык күк.

		Ә микрофон – йөрәк авазы ул,
		Микрофон ул – илнең колагы.
		Каһкаһәләп мирнең көлүе ул,
		Гаҗизләнеп үкереп елавы…

		Сүз көчәйткеч әмәлләр күп хәзер,
		Кирәк түгел хәтта рупор да.
		Әйтеп калыйм әле әйтер сүзне,
		Ишетмәгәннәре – укырлар!..


* * *

		«Сайлау җитә, сайлау җитә,
		Сайлау җитә, белегез;
		Сайлауга әзерлек өчен
		Алдан чара күрегез!»

		Әнә шулай сайрадык без,
		Сайлый белмәгәнгә күрә.
		«Җитештердек» җитмеш түрә,
		Алдан чара күрә-күрә…

		«Шәхес культы» булмады ул,
		Түрә культы гына булды.
		Сайлап кына чүпли торгач,
		Шәхес белән зиндан тулды…

		«Абау, җаныем, син үзең лә,
		Кашыңдин кара күзең»…
		Микрофонга килеп бассаң,
		Сайланып чыксын сүзең…

		Сайлап сөйлә, сүзләрнең ул
		Яхшысы бар, яманы.
		«Сайлау көннәр» артта калды,
		Җитте Сайлау заманы!

		«Алларын да алырбыз ла,
		Гөлләрен дә алырбыз…»
		Күңелебез ни теләсә,
		Шуны сайлап алырбыз!..


* * *

		Без сайланып килгән үзебез дә
		Бу дөньяга. Рәхмәт Җир-анага!
		Татып карыйк инде сайлау бәхетен,
		Башны салып йөрмик диванага…

		Җитте чынлап сайлау заманасы,
		Күбрәк булса икән вариантлар!
		Сөйгән ярны гына гомергә бер
		Сайлап алу фарыз, биреп антлар…

		Ә максатлар кырык төргә керә,
		Максат туа мәсләгенә күрә…
		Күбрәк күргән саен сайлый кеше,
		Үргә менгән саен күбрәк күрә…
		Тышауланган атка кем атланыр,
		Бәйле кулда нинди бәрәкәт?!
		Азат кеше генә сайлый ала,
		Сайланышта – үсеш, хәрәкәт!

		Талымсызга нәрсә – боламык ни…
		Ул сайланып-нитеп торамы?!
		Ни бирсәләр, шуңа риза, мескен,
		Хәерчеләр базар корамы?!

		«Сайлау көннәр» шаулап узган саен,
		Базар көннәр илдә кимеде.
		Мең сайлаудан калып, бер базарын
		Күрер идем Күлле Кименең!..

		Көнләп түгел, гомер буе сайлап, —
		Яхшы белән яман арасында
		Бизмән булып тирбәләдер кеше —
		Ул үзен дә уйлый, баласын да…

		Оныгы тумас борын сайлый исем,
		Туры китереп нәсел-нәсәбенә.
		Җиде бабасыннан килгән даны,
		Холкы-фигыле, һөнәр-кәсебенә…

		Адымына карап сайлый юлын,
		Язмышын да сайлый, җитсә көче…
		Үз гомереңдә сайлап бер ат җикмә! —
		Нинди ир ул, зинһар, әйтсәгезче?!

		Сайлап сөйсен адәм, сайлап кисен,
		Җиде нурдан тапсын үзенең төсен.
		Исемең матур, кемнәр куйган, дисен,
		Исемгә бик бәйле, ди, ул җисем…

		Сайлый тормыш нәсел-орлык белән,
		Табигать ул – иске яңарыш…
		Зәгыйфьләрне йота бүре-канун,
		Исән калу – кырыс сайланыш…
		Чәчәр өчен көздән иләп-иләп
		Сайлый кеше таза орлыкны да.
		Сайлап сала юан өрлекне дә,
		Сайлап ала даулап хөрлекне дә…

		Эләгәбез без дә орлык сыман,
		Иләнәбез тарих иләгендә…
		Башың булса, акылың күпме – үлчә,
		Көчең күпме – үлчә – беләгеңдә?..

		Сайлый илләр дөнья базарында
		Кесәсенә тиңне, товар ишен.
		Сайлап таба кеше төп бер эшен,
		Сайлый-сайлый, эзләп табар ишен…
		Сайлап яшәү формуласы гади:
		Зирәк акыл плюс үткен күзләр.
		Аягүрә йоклап йөрмәс хуҗа,
		Гомере буе санар, үлчәр, эзләр…
		Сайлаганың сазга барып чыкса,
		Багынып ятаргамы, чигенмичә?
		Идеал ул, бәлки, үзгәрмидер, —
		Ирешү юлы аңа әллә ничә…
		…Партиядән әнә чыккан кемдер,
		Имеш, барган бик зур хыянәткә…
		Оҗмахкамы, әллә тәмугкамы
		Керер идең сайлап кыямәттә,
		Әгәр Ходай бирсә шундый ирек?!
		Тик Иманың сатма сайлаганда!..
		Сайла вөҗдан кушкан вариантны,
		Намуссызлар тамак җайлаганда…

		Айрылмам, дип, мәңге партиямнән,
		Гаризалап биргән антларың
		Үрчетмәде никтер бу «никах» тан
		Иркен яшәү вариантларын…

		Җир йөзендә тик бер изге нәрсә
		Сайлап алуларга мохтаҗ түгел:
		Әткәң-әнкәң һәм Ватаның синең —
		Сайлап булмый инде аны бүген!!!

		Газиз әйберләрне булмый сайлап,
		Күбрәк булса гына сайлый кеше.
		Сайлый кеше җаны теләгәнне,
		Нихәл итмәк – инстинкт көче…

		Сайлый кеше, үз иркендә калса,
		Фикердәшләр эзли яңадан.
		Фиркаләр ул ташлап чыгар өчен,
		Башка чыгар өчен яралган…

		Әйтер сүзләр арта гына бара,
		Туктап торам әле шушында.
		Тел төбендә ятканы бар сүзнең,
		Торганы бар – телнең очында…

		Фиркаләргә кереп йөрмәдем мин,
		Бербөтен мин – кушылып бүленмимен!
		Үз-үзеңә тугры булып калсаң,
		Үзе бөек Сайлау түгелмени?!

		Мин битараф түгел, кыйблам ачык:
		Үзем булып калам үлгәнче мин.
		Үгетләсә берсе үз ягына
		Уйлар идем анда дүнгәнче ми.

		Үземнеке булып калырмы соң,
		Денем булып калыр микән минем
		Сайлап түгел, Ходай үзе биргән
		Әткәм-Әнкәм, Телем, Туган җирем?!


Икенче микрофон

		Микрофонга килеп басканчы ук
		Фикер туплыйм, акыл җыям мин.
		Регламентка, белмим, сыярмынмы,
		Үз шигыремә мәгәр сыям мин…

		Мин политик түгел, ә шулай да
		Трибунага кайчак менгәлим.
		Трибун шагыйрьләрнең ярсып-ярсып
		Сөйләгәнен бармы күргәнең?..

		Бардыр… әмма кулга каләм тотып,
		Шигъри яуга барып кергәндә,
		Йөрәк тибешен аның төннәр буе,
		Шөкер, санап тормый берәү дә…

		«Чир» инде ул… Табиб чакыртмыйсың,
		Им-том белән булмый дәвалап.
		Караңгыда шагыйрь күбрәк күрә,
		Шагыйрь халкы – төнге ябалак…

		Мин политик түгел, шагыйрь генә.
		Мин көрәшче түгел. Җырчы мин.
		Сәясәткә тыгылып үземне дә,
		Якыннарымны да борчымыйм…

		Әйткәнемчә, фиркаләргә кермим,
		Сыйнфый аңым, ахры, «чиклерәк».
		Сайлауга да бармый кала идем, —
		Монысы инде, димсең, шиклерәк…

		Сәясәтнең монда катнашы юк:
		«Прописка» – бөтен сәбәбе.
		Мин исәптә түгел идем илдә, —
		Шактый гомер шулай яшәдем…

		Ярый әле, «утыз җиде» түгел,
		Йөрәгеңә терәп атмыйлар…
		…Егетен ташлап киткән кызларга да
		Хыянәтче исемен тактылар…

		Ярый, монысы инде үткән-беткән.
		Турысы бар сүзнең, кыегы…
		Белсәң иде, нинди «мәгълүматлар»
		Җыйды икән миңа кэгэбы?..

		Дөрес булса, анысы, түзәр идең…
		Хәрәм керсә әмма, үпкәлим! —
		«Черек күл» нең аның исе яман,
		Тирәсеннән
		Борыным каплап урап үткәлим…


* * *

		Гөлләр белән бик күп сөйләштем мин,
		Алар таный минем тавышны…
		Микрофоннан бүген кешеләргә
		Сөйләр идем әрнү-сагышны.

		Калды инде сөю ялкыннары,
		Салкын чишмәләргә түгелеп…
		Калкып чыкты рәнҗү-каргышларым
		Әйтми йөргән моннан күп элек…

		Микрофонда гынамыни хикмәт —
		Күбрәк сөйләр минем күзләрем:
		Йөзләремә чыккан, ничә еллар
		Әйтәлмичә дәшми түзгәнем…

		Мин политик түгел, сайлый-сайлый,
		Иярмәдем төрле төркемнәргә.
		Сайлап алдым үземә ялгызлыкны,
		Бәйле булмас өчен беркемгә дә…

		Ялгыз калу – батыр калу сыман,
		Җиңел түгел ләкин мәйдан тоту.
		Бер чыбыктан сөргән «бердәмнәр» не
		Җиңелдер дә, бәлки, бәйдә тоту…

		Мин политик түгел, шагыйрь генә,
		Күпләр өчен гади шигырьче…
		Игенче бар илдә, тимерче бар,
		Очрап куя хәтта сихерче…

		«Ике балам, бер ирем бар» – диеп
		Мактана алмыйм, анысы бар инде…
		«Дөрес яшәү» кысалары миңа
		Кысанрак күптән, тар инде…

		Үз дөньясы була шагыйрьләрнең,
		Дәрвишлек дип көлә күрмәгез.
		Теге дөнья өчен бу дөньяда
		Газап ләззәтләрен күргән без…

		Табигатьтән тумыш табибларга
		Тамыр серен ача үләннәр.
		Ә шагыйрьләр сүзләр тамырыннан
		Тарихны да укый белгәннәр.

		Акмуллалар, акмунчалар иле…
		Аклык – милләтемнең үз төсе.
		«Хаклык» өчен «Аклык» дигән сүзгә
		Тик бер хәреф кала өстисе…

		«Акыл чире» йокса, юләр бу, дип,
		Диагнозны бик тиз куялар…
		Каргаларга кадәр, каркылдашып,
		«Ак карганы» читкә куалар…

		Акыл – аклык,
		Акыл вакланмый.
		Акыллылар үпкә сакламый.
		«Акыллылар сыйныфы» беркайчан да
		Бер аяктан «алга» атламый…

		«Сыйныф» дигән сүзне яратмыйм
		Миңа никтер якын бөтенлек.
		Әллә инде «сыйныф» дия-дия,
		Кешеләрне аерып бетердек…

		Мин сәясәт белән шөгыльләнмим.
		Сәяхәткә чыгар идем менә,
		Ил капкасы бикле булмаса…
		Сингапурны урап кайтыр идем.

		Их!
		Яшәп ятса икән шунда берәр
		«Кулак» дигән туган-тумачаң!..

		Иркем булса, канатлы кош кеби
		Илләр буйлап очар идем сайрап.
		Тел ачкычым белән ачар идем
		Шигырь сарайларын үзем сайлап.
		Ә шагыйрьгә күпме кирәк?
		Җырын
		Алмасалар тартып, ул бай инде.
		Качмый,
		патшалары чакырса да,
		Сайлап ал, дип, әйдә, бер бай илне…
		Чын шагыйрьләр алыштырмас төсен,
		Яраклашып кимәс битлек-кабык.
		Укысыннар иде политиклар,
		Халык шагыйрьләрен эзләп табып…
		Укысыннар иде халык күңелен,
		Микрофонга килеп басмас борын.
		Тыңласыннар иде тып-тын калып
		Җиргә сеңгән зарын, моңын, җырын…
		Политиклар алар шигырьне дә
		Үзләренчә юрый торганнардыр.
		Эчтән генә әле шагыйрьләрдән
		Көнләшеп тә йөри торганнардыр…
		Мин политик түгел, шагыйрь генә…
		Үзем хатын-кызлар затыннан мин.
		Төрки телдә җенси төрләнеш юк,
		Шигъри телдә ир дә, хатын да бер…
		Шигъри тел ул – шигъри сурәт, бизәк.
		Серле, моңлы япон танкаларын[6 - Танкалар – бишьюллыклар.].
		Мин дә беләм…
		Безнең шигырь авыр…
		Турыдан ярган сугыш танкыларын
		Хәтерләтә безнең шигырьләр…
		Язучыга кызыкма син, ахир,
		Язмыш аның түгел җиңелдән —
		Безнең шигырь һаман шинельдән…
		Шула-ай тыныч кына дөнья көтү —
		Шагыйрь җанга хәрәм, яттыр ул.
		…Бүген бик күп оста шигырьчеләр,
		Нәрсә языйм, диеп аптырый…
		Мендәремә башны куйганда да,
		Каләмемне ерак куймыйм мин.
		Уйлар миңа шигырь булып килә,
		Рифма белән шәбрәк уйлыйм мин…


* * *

		…Мин политик түгел, шагыйрь генә.
		Илләр буйлап китәр идем менә…
		Ә илчегә, диләр, үлем юк.
		Илче булсам, илле илгә чыгып,
		Илле булыр идем – илем юк…
		Шулай җырладык без. Бүген, бәлки,
		Кемдер әйтер, бу җыр иске, дип.
		Сызып ташла моны шигыреңнән,
		Бу җыр, малай, артык кискен, дип…
		Сызмыйм әле, белеп калсын яшьләр
		Безнең күрмәгәнне, күргәнне.
		Сызып атып кына булмый аны
		Гомер буе җырлап йөргәнне…
		…Шагыйрьләр шул сүзләр тамырыннан,
		Мәгънә ишеп, мәгънә үрәләр.
		Шагыйрь затлар мине таныды болай,
		Таныймыдыр вак-вак түрәләр?..
		Анысы аның пүчтәк, вак мәсьәлә —
		Теләсә кем диеп атагыз…
		Бик тәкәббер түрәләргә үзе дә
		Бөгелеп тормый әле апагыз!..
		Аңламыйлар алар безнең телне,
		Алар барыбер шигырь укый белми,
		Алар бәгырен шигырь уты телми,
		Шигъри сорау кала җавапсыз.
		Алар өчен шигырь савапсыз…
		Иң арзанлы сүз дә, минемчә,
		Кыйммәтрәк шигырь телендә.
		Укучы да сизәр, тыңлаучы да
		Ни ятканын телнең төбендә…
		Их, аңлагыз шагыйрь йөрәген сез,
		Каләм күзе – галәм күзендә.
		Йөрәк йолдызының һәр таҗыннан
		Тамчы-тамчы тамар газаплары,
		Күк йолдызы багар гаҗәпләнеп:
		«Шигыре яна мәллә эзендә?..»


* * *

		Тыңлыйсызмы, ишетәсезме мине,
		Микрофонга куеп йөрәкне,
		Әйтеп калыйм инде бер кабынгач,
		Әйтер сүзем шактый гыйбрәтле…
		Сирәк сүзләр кирәк… Хак сүзең дә
		Җилгә очар, ишетеп туйсалар.
		Телне кискән кебек була, кисәк
		Микрофонны өзеп куйсалар…

		…Дөнья чуар, дөнья базарында
		Берәү – итче, берәү – гәҗитче.
		«Бу бит поэзия түгел, бу бит —
		Нотык сүзе», – диеп, тәнкыйтьче
		Язып куяр, бәлки, дәфтәренә…
		Теләсә ни диеп атагыз…
		Пәрәвездән нечкә җепләрдән дә
		Шигырь үргән кеше апагыз!..
		Кылдан нәзек үксез җырларымның
		Аңламады төбен берәү дә.
		«Шигырь йортын» яңартырга иде,
		Калдырмаска иде терәүгә…
		«Иреклеме» анда, «иҗеклеме»,
		Сыешамы-юкмы чыгырга, —
		Мин ирекле булып калыр идем
		Үзем язган һәрбер шигырьдә…
		Социаль чир кыса безнең тынны,
		Гипноз белән булмый дәвалап…
		Караңгыда шагыйрь күбрәк күрә,
		Шагыйрь халкы – төнге ябалак…
		Кичә язган китап
		Ничә яздан
		Чыгар икән, диеп басмада,
		Көтә шагыйрь…
		Чират күперенең
		Иң авыры шулдыр, господа!..
		«Асрамага шигырь сатам», – диеп,
		Печән базарында торыйммы?..
		Әллә кереп китап кибетенә,
		«Рухи печән» бераз сорыйммы?..
		Шагыйрь суверенитетын яклап
		Тавыш бирсә күктән тургайлар,
		Кушылыр иде аңа бертавыштан
		Мең сулышлы курай, сорнайлар…
		Тугыз улын тапкан Тугзак Ана
		Тулгак газапларын кичергән.
		Тулгактан да яман – яңа туган,
		Бишек көтеп туңган шигырьгә…
		Рәхәтләнеп бала табарга да
		Ирек юк, ди, әнә Кытайда…
		…Бүтән язма, кәгазь юк, дип, берсе
		Әйтеп карасамы Тукайга?! —
		Укытыр иде, иллә, иманнарын!..
		Көн-төн кайрап план кайчысын,
		Кәгазь тәхет биләп утырганнар
		Татыр иде Тукай Камчысын!!!
		Белә микән шуны мөхәррирләр,
		Шагыйрь өчен бер сүз – бер гомер.
		Хәреф иләүчеләр һәр хатаның
		Тоз салганын җанга белмидер…
		Тел төбендә ятканы бар сүзнең,
		Торганы бар – телнең очында.
		«Регламент» дип әнә кисәтәләр,
		Ярый, туктыйм инде шушында.
		Ноктасы шул: беркөн политиклар
		Яклап гражданин Шигырьне,
		Бер җылы сүз әйтсә,
		микрофонны
		Шундук Сандугачка бирермен…


Өченче микрофон

		Микрофонга баса тәвәккәлләр:
		Яхшысы бар сүзнең, яманы.
		Сакланып без сүздән күп яшәдек,
		Инде Сүзне саклау заманы.

		Гел яшереп күзне, тел яшереп,
		Сүз яшереп үткен каләмнән,
		Көн яктысын авыштырдык төнгә,
		Төн яктысын «яктык» әрәмгә…

		Берәү язды «өстәл эченә» дип,
		Берәү җыя барды эченә.
		Тупасланды тавыш ярылары,
		Җырламагач бөтен көченә…

		Шартлы рефлекс ул бикли телне,
		Аллы-артлы шартлар туса да
		Дәшми бәндә – йоткан тел ачкычын,
		Баш кадерле, телен җуйса да…

		Тел бит хикмәт: бүген хаким итсә,
		Иртәгесен куяр кол ясап.
		Авызы пешкән бәндә өреп каба,
		Дөнья бит ул һаман куласа…

		Сүз бирсәләр кайчак, кыюланып,
		Мөнбәрләргә мин дә менгәләдем.
		Белгәнемнең күбесен сөйләмәдем,
		Кирәк иде күпне белмәгәнең…

		Дошманыма телем әйләнмәсен,
		Бәйләнмәсен, диеп, органнар,
		«Былтыр кыскан» сүзне быел әйтеп,
		Эчтән генә үкенеп йөргән бар…

		Телләренә төер чыксын дипме,
		Ятлар яман теләк тели безгә.
		Каныга ул каныбыздан бигрәк
		Җанны тотып торган телебезгә…

		Тел тибрәтеп авыз ачмас борын
		Бик салынма, әйдә, телеңә, ди.
		Бер телеңә хуҗа булалмасаң
		Очрашырбыз соңра «тегендә», ди…

		Хуҗа булыр идем бер телемә,
		Миңа менә нәкъ шул кирәк тә.
		Ничә гасыр инде тик шул теләк,
		Шул бер хыял дөрли йөрәктә…


* * *

		…Студент чак… Кышкы бер кичәдән
		Озата кайтты кала егете…
		Икебез ике телдә сөйләшкәнгә,
		Аңлашудан өзеп өметен

		Китеп барды… Үкенгәндер, бәлки,
		Өйрәнмәгәненә үз телен.
		Коры калдым мин дә егетемнән,
		Белеп бетермәгәч «дус» телен…

		Еллар үткәч, беркөн үзе белән
		Татар үзәгендә күрештек.
		Ул – безнеңчә, ә мин юри русча
		Искә алып шуны көлештек…

		Егет кенә түгел, «тел белмичә»
		Күп нәрсәдән коры калдык без…
		Ике төрле халык булмасак та,
		Күптән «ике телле» халык без…

		Ике телне гаҗәп матур итеп,
		«Чабатадай оста үрәбез…»
		Чабатасын түргә элгән түрә
		Булып калдык шуңа күрә без…

		…Телем матур минем.
		Сындырмыйча
		Сөйли белсәң, хәйран калырлык.
		Сыйдырмыйча шуны үз Йортыма
		Үч итәләр… Әле дә тамыр нык…

		Дәүләт теле итеп «дәүрәк телне»,
		Читен чит-ят телне тактылар.
		Татар, мескен, табар теленнән, ди,
		Ә «бөекләр» нәрсә таптылар?..

		Йортсыз-җирсез калган дүңгәләкләр,
		Хатын-ирсез калган байгышлар…
		Сабак булыр микән инде безгә
		Телгә йозак салган ялгышлар?!
		Кемдер хурлый ата-баба телен.
		Ярты-йорты, имеш, сукбай ул.
		Кол галидән килгән телме фәкыйрь? —
		Таный белсәң, шөкер, бик бай ул!

		Ул – хәзинәм минем, ул – мирасым,
		Ул – мөлкәтем, җыйган дәүләтем…
		Телем исән икән, ник дип әле
		Терелмәсен «үлгән» Дәүләтем?!
		«Күз-колак бул милләтеңә!» – диеп,
		Күктән миңа Тавыш иреште…
		Күз-колагы булсам, Теле дә
		Булырга мин аның тиештер…
		Ачып җибәр тәрәзәләреңне,
		Кыйбла яктан җылы җил исә.
		Үз илемдә мин дә үз телемә
		Хуҗа булыр идем югыйсә…
		Кайда тапкыр телле Хуҗаларым
		Илгә-телгә хуҗа булырлык?
		Корытмаска иде шулар тамырын,
		Югалмасын иде шул орлык!..

		…Итәгемнән тарта тагын берсе:
		«Бер телеңә, имеш, хуҗа бул!»
		Үз телеңә хуҗа булалмасаң,
		Яшәү түгел, җаным, нужа ул…
		Дәүләт кайтса, безгә көн бетәр, дип,
		Кемдер анда йөри көенеп.
		«Кем калыр да әле, кем бетәр», дип,
		Һәрбер хыянәткә сөенеп…
		Хуҗа булсаң икән үз Телеңә,
		Үз җиреңдә күкрәк киереп,
		Бер чиртәсе иде танавына,
		Йөргәннәрнең борын чөереп…
		Телен сатып, теләнчегә калган
		Хәерче ул үзе, сукбай ул!
		Тукайлардан килгән телме ярлы?! —
		Аңлый белсәң, дустым, бик бай ул!

		Урам телем минем, базар телем,
		Шигырь телем, газиз сау телем.
		Дәүләт тарихымны язар телем,
		Дәү телем ул, затлы бай телем!..


* * *

		Кызып китеп оныта язганмын ич,
		Микрофонга чыгып басканым.
		Юл табармы сүзем йөрәкләргә,
		Әллә күмелеп калыр астамы?..
		Сүз капчыгым авырайган шактый,
		Сүс бау белән бәйләп куймагыз…
		Булышыгыз бераз бушатырга, —
		Иңне баса… Зинһар, тыймагыз!..
		…Мин авылда үскән бала. Телем
		Җир-туфрактан шытып эчелгән.
		Авыл телем авыр заманда да
		Алтын орлык итеп чәчелгән.

		Басу-кырда үскән туган телем,
		Җир тылсымын имеп, сеңдереп.
		Ташкалага алып китәләр дә
		Ташлап калдыралар сындырып…

		Ташламадым, ташлар атсалар да,
		Мин сакладым аны, ул мине.
		Җитәкләшеп йөрдек. Тән сакчым да,
		Җан сакчым да минем шул иде.
		Аермакчы булып почмак саен,
		Телкисәрләр торды сагалап…
		«Телсез» дип тә ябырылды дөнья
		Йортсыз-җирсез бер кыз балага.
		«Даһилар» ның акцентына түзеп,
		Минем «акцент» ымнан көлделәр…
		Еллар узгач күрдем: алар икән
		Үз телләрен хәтта белмиләр.
		Без өйрәндек. Утырып калмас өчен
		Кирәк иде утырып өйрәнү.
		Өйсез калсак калдык. Безнең исәп
		Түгел иде
		Исәп-хисап белән «өйләнү»…
		«Микрофон» га исеме охшап торган
		Бер әдәби образ бар иде…
		Беләсездер:
		«Өйрәнәсем килми, өйләнәсем
		Килә», – диеп йөргән баринны…
		Читкә киттем бераз төп темамнан,
		Читтә йөргәч шулай каңгырап.
		Укымыйча гына тук яшәде
		Телен йоткан һәрбер аңгыра…
		Зур белемле милли кардәшем дә
		Үз теленә өстән төкерде.
		Туган телдән качкан «зыялылар»
		Милләтемә,
		Ай-һай, күпме зыян китерде.
		…Күрше-күлән минем эшче сыйныф,
		Татар бистәсендә үскәннәр,
		Тукай урамында Тукай телен
		«Өч борын» га сатып эчкәннәр.
		Төкерәләр рухи азыгыңа —
		Телләрендә ит тә колбаса.
		Татарларның иң хәтәре шулдыр:
		Әзер чимал – тот та кол яса…
		Китапларга язып булмый торган
		«Фәлән» – ике сүзнең берендә.
		Татар хатыннары «мажик» диеп
		Йөртә хәзер хәләл ирен дә…
		Калабызның тузып тузан баскан
		Яңа бистәсендә торам мин.
		Пеләтәндә тимер-томыр «моңы»
		Күмеп киткән Сәйдәш урамын.
		Татар пролетары «Әй мороз» ны
		Акырып үтә кайчак төннәрен.
		Тимер чүкеч белән таптасаң да,
		Үз хәленә кайтмас телләре…
		Төнгә каршы берәү җыр башласа,
		Телгә каршы җырлап буламы?..
		«Рамай» ларны үз телеңдә генә
		Өзелеп җырлап була шул аны…

		Идел бит ул ага үз телендә,
		Идел бит ул көйли безнеңчә.
		Ничә гасыр агып кара әле,
		Үз телеңнән тәмам бизмичә!

		«Я по-русски не знаю» дан башлап
		Урыс телен ныгытып ятладык.
		Канга сеңгән, әмма ятмый җанга
		Хәрәм гадәтләре ятларның…
		Сулар алыйк әле чишмәләрдән,
		Бәлки, җаннар китәр сафланып.
		Туган телнең тәмен белмәгәннәр
		Үксер улакларга капланып…
		Чишмә суын тутырып тустаганга,
		«Туст» күтәрәм Телем хакына!
		Җиргә ябышып телен саклап калган
		Җир «сыйныфы» – авыл халкына
		Башым иям керсез саф күңелдән,
		Толымнарым җиргә тигәнче.
		Зурлый белдең Туган телеңне, дип,
		Үзе миңа «Рәхмәт!» дигәнче.

1990



notes


Примечания





1


«Nach Osten» (нем.) ・ Көнчыгышка.




2


Кишет – Казан артындагы авыл.




3


Дәрдемәнд шигыреннән.




4


Б. Урманченың «Кыш нуры» дигән рәсеменә ишарә.




5


Там – балчык койма, корылма




6


Танкалар – бишьюллыклар.


