Poem
Сайланма әсәрләр
Муса Җәлил
Ленар Миңнемөһим улы Шәех
Классическая татарская поэзия (Классик татар шигърияте)
"Әлеге китапта татар әдәбияты классигы, каһарман-шагыйрь, Советлар Союзы Герое, Ленин премиясе лауреаты Муса Җәлил иҗатыннан иң яхшы шигъри үрнәкләр тәкъдим ителә."
Җыентык киң катлау укучыларга адреслана.
Муса Җәлил
Сайланма әсәрләр
Проект җитәкчесе һәм китапның төзүчесе Ленар Шәех
"© Татарстан китап нәшрияты,"
"© Шәехов Л. М., проект җит., төзү,"
* * *
I. Җырым булсын бүләгем
"Күңлемә Ник кенә киттең, күңел, җирдән бизеп, Күккә омтылдың нигә? Нәрсә сизеп? Белмисеңме, күктә соң нәрсә барын? Дөньяда бар нәрсә тыштан ялганын! Уйлама күргәч тә йолдыз нурлы дип, Ай тагы изге яхуд саф, серле дип. Ул кояш та тик ерактан тын кебек, Нурлы, чын изге гарешле гөл кебек, Бар да бер, бар хәл аларда җир кебек, Бар да бер валчык яхуд бер җим кебек. Юк, саташма, кайт кире, күңлем, бире, Кайда барсаң да бер үк хәл, билгеле. Очма, барны эзлә тик җирдән генә, Эзлә җирдән, җирдәге илдән генә. Эзлә нык, күңлем, табарсың эзләсәң! Шарты: тик түзсәң, өметең өзмәсәң."
"Тукай Каберендә Кабер! Сиңа килдем гөлләр белән, Сәлам белән, изге уй белән. Тәбрик сөйләр өчен бу күңлемнән Сахибеңә хөрләр иленнән. Әйе. Монда синең өстеңдә дә Ал чәчәкләр үскән; һәммәсе — Алар инде матур, Киң илдә дә Хәзер шундый ирек, ямь яши. Ул илдә дә хәзер шулай ирек, Шатлык, дуслык туен итәләр. Барлык эш дуслары, бергә җыелып, Мәңгелек ямь суын эчәләр. Ил бәйрәме белән бу кабердә Ята торган изге гәүдәне Мин котларга килдем; Таки бездә Сәламлиләр бөтен җир аны. Нинди ямьле бу җир, Күк кояшың! Җылы итеп көлеп яз килә. Ул да, сине котлап, ал чәчкәсен Иң әүвәл үк сипкән кабреңә. Шатлан, изге! Синең яшь йөрәгең — Алдан сизгән иркен ил язы — Син моңланып көткән ярлыларның Ал бәйрәме – ямьле дөньясы. Син җырлаган бәхет, дус-туганлык, Син теләгән батыр эш көне, Синдә булган хаклык, миһербанлык, Илгә килде хәзер бөтене. Шатлан! Сиңа изге дускайларың Тәбрик белән сәлам җибәрә. Инан безгә – синең сүзкәйләрең Мәңге калыр алар дөньяда. Кабер! Куан, синдә менә гөлләр, Гөлләр белән бизим мин сине, Бу гөлләрем аңар сәлам сөйләр, Куандырыр алар изгене. Әйе… Монда синең өстеңдә дә Ал чәчәкләр үскән һәммәсе — Алар нинди матур! Киң илдә дә Хәзер шундый ирек, ямь яши. Апрель,"
Мин булырмын…
"Кичке җилләр улый-улый, түр ягыңны Кага-кага, тын йокыңнан уятсалар, Тышкы шомнар, тырный-тырный йөрәгеңне, Әллә нинди шомлы уйлар уйлатсалар, Шунда бер-бер юлчы килеп ак ишегеңне Ыңгырашып әкрен генә дөбердәтсә, Кар каплаган биек баскыч бусагаңны Аяклары белән таптап шыгырдатса, Син… каргана күрмә, җаным, ялгыш аңа, Рәнҗемәсен ул мескенгә мәгъсум күңлең, Төнлә ялгыз юлда калган мескен анда, Өзгәләнгән ул юлаучы – мин булырмын…"
"Көмеш кебек ак елгада коенганда, Гөл чәчәкләр сине күмеп иркәләсә, Син тамчылар белән уйнап сөенгәндә, Каргалган бер язмыш сиңа иртәләсә, Соңгы сулыш сулап, янып, арып, талып, Бер яшь фәкыйрь килеп сиңа кулын салса, Һич рөхсәтсез су савытыңны җирдән алып, Комсызланып эчсә, киемең янына ятса, Ачулана күрмә… Соңгы ал юлыңда Дошман угы җәрәхәтләп сүнмәс күңлен, Соң сулышына җитеп килеп, хозурыңда Җан бирүче мәгъсум егет – мин булырмын…"
"Язгы нәфис бакчаларның киң юлында Барган чакта юлларыңа гөлләр үссә, Уйный-уйный күбәләкләр кулларыңда Иркәләнсә, сине котлап җилләр иссә, Шул вакытта ак юлыңны (гөнаһ шомлык) Сузылып яткан канлы гәүдә киртәләсә, Яткан булса ак йөзләре канга тузып, Синең җанлы шат бәхтеңне үртәләсә, Син шикләнә күрмә… бәгърем! Ул – кан белән Яраланып утлар кисеп тапсыз күңлен Әрни-әрни соңгы сүнмәс вөҗдан белән Җанын биргән үле гәүдә – мин булырмын."
"Кичкә калып, җиләк җыйган киң урманда Кайтканыңда кичке җилләр каршыласа, Ул җилләргә уйный-уйный толымнарын, Бер җилкенеп, бер җилпенеп салкынланса, Тагын… ләгънәт!.. Кара көйгән кызыл балчык Өстен япкан кабер синең юлың бүлсә, Син килгәндә ашыгып-ашыгып, арып-алҗып, Ул кинәттән синең юлга каршы булса, Син шомлана күрмә… гөлкәй! Кан җиреннән Ләгънәт белән әрнеп качкан керсез күңлен — Югалткачтан тар гүренә кереп тынган Кансыз гәүдә, үлгән шагыйрь – мин булырмын…"
"Беренче яңгыр Яңгыр килә… Корыч сабан белән Ерткаланган җирнең сусаган Йөрәгенә ялга яңгыр килә… Орлык әзер. Чүптән бушанган Амбардагы чәчү тубалын да Күптән корып куйдык шикелле… – Муса, ат әзерме? – Әзер. – Ындырга йөр! Анда нинди матур, сөйкемле!.. Ындыр арты. Әле кап-кара ул, Юл-юл җәелеп ята кинәнеп; Яңгыр җиле өерә, ярны күмә, Тузан оча, җирдән сөйрәлеп. Әти кулын куйган маңгаена, Күккә карый, сөенә-шатлана: – Улым, чәчү алды, күрәмсең, – ди, — Яңгыр килә – туклык бакчага!.. апрель,"
"Съезддан Ат-арбага юл юк, Язгы пычрак… Каткан тунын көнгә кыздырып, Чабатадан, карлы суны ерып, Кайтып килә ашыгып, кызынып, Ул – шәһәрдән. Анда съезд иде, «Мир» сайлавы белән барды да, Бик күп, бик күп кирәкләрне тыңлап, Алып кайтып килә авылына. Аңа әйттеләр: – Тукта, бер унбиш көн, Җир корысын, юллар төшсен дә — Ат белән кайт!.. Ә ул… шундый инде… Тыңламады аның берсен дә. – Көтәргәме… юк… юк… Ничек түзсен?! Бик күп нәрсә бит ул тыңлады, Бик күп кирәкләрне язып алды, Аны әйтмичә түзеп буламы?! Эх, Калинин, әле дә кичәгедәй Сөйли кебек аңа үзеннән: «Тракторлар, абзый, сезнең өчен… Алты басу, сигез басулы кыр сезгә, Куегыз эшкә барын бүгеннән…» «Ә ун көннән бездә сукага да Чыгар авыл, кыр да бүленмәс — Бүгенге сүз – бүген кирәкле сүз — Мин кичеккән өчен беленмәс…» Ул ашыга, тирли, менә тиздән, Кояш баеганчы, тауны да — Ул үтәр дә басу капкасыннан, Кайтып җитәр якын авылына… Юк, кирәкми юл да, ат-арба да, Тиз бул, әйдә, сука төшкәнче… – Тфү, Тукта! Нинди сука булсын, Тракторлар килер кушлашып. Февраль,"
"Көз җитте Киң болыннарда, Урман-кырларда Агачлар, гөлләр, Күрәмсез, Кибеп сулдылар. Уйсу җирләрдә, Елга, күлләрдә Көзге салкыннан, Күрәмсез, Сулар туңдылар. Көннәр суынды, Чишмәләр тынды, Безне калдырып, Сизәмсез, Кошлар да китте. Кошлар шикелле Бергә гөр килеп, Мәктәптә укыр, Беләмсез, Вакытлар җитте."
Куян
"(Уенлы җыр) Куян салкыннан Туңган, куырылган, Башы салынган, Колагы шиңгән. Әйдәгез, дуслар, Аны терелтик, Җылы бүлмәгә, Мәктәпкә илтик. Куян уянды, Куркып уйланды, Сикреп урманга Чабып югалды. – Куян, син кайда? – Яшел тугайда. – Куян, син кайда? – Ерак чүлләрдә. – Куян, син кайда? – Калын урманда. – Куян, син кайда? – Карлы буранда. Әйдәгез, дуслар, Кырны, урманны, Чүлне актарып Табыйк куянны."
"«Без һаман да шулай керфек аша…» Без һаман да шулай керфек аша Бер-беребезгә карап көләбез. Бер-беребезне үлеп сөябез без, Ә әйтмибез, нинди юләр без. Мин сокланып һаман сиңа карыйм, Син үзең дә аны сизәсең. Мин түзалмыйм, янам, ялкын миндә; Әйт әле, син ничек түзәсең? Мин карасам, бераз кызарасың, Бармак янап миңа дәшәсең. Шаян да соң үзең, молодец син, Мең яшә син, мәңге яшә син!.. – Нихәл, Муса? – Бик шәп әле, – дим мин. Башка сүз юк, нәрсә әйтик соң? Тел сөйләми безнең, күзләр сөйли, Телсез калдык инде әйтерсең!.. Синең караш җылы яңгыр төсле, Синең караш кояш шикелле. Синең караш минем йөрәгемә Ал чәчәкле язлар китерде. Керфекләрең, абау, керфекләрең, Утлы уклар төсле яналар… Йөрәгемә барып кадалалар, Мәңге китмәс яра салалар. Мин сагынам бит сине, күп чагында, Килмим дим дә барыбер киләм мин. Күп чагында инде китим дим дә, Вакыт үтә, һаман киталмыйм. Кызык та бу, тәмле, рәхәт тә бу, Яшрен генә сөелеп сөюе; Озаккамы, ләкин белсәң иде Яшь йөрәкнең юләр тибүе!.. –"
"Яшьлек Яшьлек кызык, хушлашмады да Кул да биреп-нитеп тормады, Әйләнде дә китте. Тик мин, юләр, Нәрсә диптер кулны болгадым. Әллә кайтармакчы булдым, Әллә аңа Гомрем яртысына кадәрле Юлдаш булган өчен, Бу кул болгау Булды микән соңгы сәламем?! Ул җил төсле җиңел, җитез генә сыйпап китте. Бары аңардан, Җил күл өстен җиңел күперткәндәй, Бөдрә сырлар калды маңгайда. Мин каерылып артка карадым, Күңел сизде моңсу читенлек. Яшьлек ерак, томан эчендә Күмелеп калган урман шикелле. Наян яшьлек, белмим, нәрсәң белән Якын булдың минем йөрәккә. Бу юксыну кайдан туды икән, Нәрсәң өчен икән бигрәк тә?! Миләш ирене белән иреннәрне Тибрәндереп, күңел түрендә Ут кабызган көләч Раузаң белән Син бик үзме минем күңелгә?! Әллә юкса… спорт сөючелек Бәйләдеме сиңа күңелне? Оныталмыйммы — иркен стадионда Йөгерә-йөгерә футбол тибүне? Әллә менә… Шинель кочагында, Мишень белән күзне кысышып, Курок тартып кына сөйләшүне Сагынам микән шулай, эч пошып?! Белмим… белмим… Нинди явыз хәтер Моңсулыкка мине өстери? Инде миңа чират җиттемени Моңаерга, яшьлек үтте дип?! Юк, пошынма, бу бит болай гына, Һәр аерылышу шулай читен ул. Мин гомремнең кайсы яшендә дә Сизмәм, дуслар, җанда читсенү. Яшьләр белән бер үк сафка безне Чакырып сукса набат илебез, Без шулай ук ярсу йөрәк белән Җитен сакал селкеп килербез. Юк, шаярма, яшьлек! Ярсып кабыну Синдә генә түгел икән ул, Бу өр-яңа тойгы, ахры, безнең Бөтен гомребезгә китәр ул. Рауза кебек чибәр тагын үсәр, Ул килер дә миңа иртәләп, Минем «егетлеккә» сокланыр да Сакалымны сыйпап иркәләр. Юк, шаярма, яшьлек!.. Ярсып сөю Синдә генә түгел икән ул. Чор тудырган Яңа тойгыларга Яшь куя алмый хәзер чикләнү. Кайнар яшьлек, үттең. Инде хәзер Борылып карасам да артыма, Яшьлек ерак, зәңгәр диңгез төсле, Күкселлеккә төренеп ялтырар. Бүген менә соңгы мәртәбә, Артка борылып, кулны болгадым. Шушы булыр безнең иптәшләрчә: – Хуш, – дигәндәй, күрешеп кул алу. Бөтен гомрем буе эш өстендә Ялкын булып ярсып янарга — Мине кабындырган яшьлегемне Мин сагынмам инде яңадан. Көрәшләрдә ярсу егетләрчә Алга чыгу янып, үчләнеп — Шушы булыр хәзер йөрәгемдә Сиңа булган иң зур истәлек. Февраль,"
"Тирга Кояш, малай, бик төз атучы икән, Нурын төртте туры йөрәккә. Әйтерсең бу йөрәк мишень аңа, Әйтерсең ул тирга эләккән. Мин күземне кысам, кояш миңа Мишень төсле күренә кечрәеп. Сизәм, мине җиңәр бу йөрәкнең «Атучы бул» диеп көчләве. Бер шлемлы егет күргән саен, Мине хәзер шушы уй баса. Әхмәт туган, ташла каләмеңне, Әйдә, киттек тирга, булмаса. Беләм сине, Синең күз укларың Кәгазь юлларына тегелгән. Кара савыты сиңа — мишень булып, Каләм — мылтык булып күренә. Без күптәнме әле синең белән Яңа җиңүләргә барышлый — Кулыбызга кыскан винтовканы Кара-каләм белән алыштык?! Мин ялгышам, юк, юк, алай түгел, Без фронтта курыкмый-чигенми Дошман белән күзне терәшкәндә, Син шундый ук шагыйрь идең бит! Без анда да күмер каләм белән Тәмәкегә дигән кәгазьгә — Шигырь яздык… Безнең җыр катышты Туп авызыннан чыккан авазга. Винтовкамы, әллә каләм микән Ул вакытта күбрәк көч биргән? Без җиңә алдык бары винтовка һәм Каләм биргән күмәк көч белән. Кояш, шаян, күзен кыскан төсле, Җем-җем килеп карап тора да Нуры белән туры йөрәгемә Прицел алган төсле кылана. Без кояшлы көнне винтовкалар Уты белән алдык сугышып. Без көрәшле көнгә багышлыйбыз Җырыбызның кайнар сулышын. Бездә хәзер тирны тормышында Үз итмәгән кеше сирәктер. Көрәш безне оста атарга да, Оста җырларга да өйрәтте. Җырны ничек дошман окобына Оста төзәп ата белсәк без, Винтовкадан шулай ата белик, Бер пуля да әрәм китмәсен. Әхмәт туган, әйдә, тирга киттек, Минем киңәш шушы сиңа да, Төз атучы булдык без җырда да, Төз атарбыз чиксез тирда да. Февраль,"
"Исемдә Беренче кат сөю дәрте белән Елмайганың минем исемдә. Күзләреңә карап: «Сөям», – дигәч Оялганың минем исемдә. Өметләрем кинәт юкка чыккач, Йөрәк әрнеп газап эчендә, Төннәр буе күзгә йокы керми Сызланганым минем исемдә. Үтте инде ул көн; хәзер бар да Күргән төсле бары төшемдә. Яндырса да сөю, туңдырса да Туйдырмый икән, шунсы исемдә."
"Язгы юлда Кар шул инде, тузган чикмән кебек, Аннан киткән, моннан сүтелгән. Кар чикмәне хәзер җитми кырның Коңгырт-кара тәнен өртергә. Кояш ашыга безнең калку кырны Ак күбекле кардан әрчергә. Безгә хәзер менә әйтергә иде: – Даёшь, кояш, иртә чәчүгә!.. Юк шул, Мотый, безнең тамак кипкән, Борын очына саркый тиребез. Без орлыкны ташып куймаганбыз, Сынык юлдан чана сөйрибез. Тузган чикмән ямап йөргән кебек, Кардан карга сикереп, әйләнеп — Без кайтабыз авыр йөк өстендә, Иртә чәчү безгә кайда әле!.. Тузган чикмән күпме ямасаң да Сүтелә инде, без дә, кар эзләп, Күпме сөйрәлсәк тә, яз соңламас, Яз үзенчә кышны каезлар. Сиңа карыйм, Мотый, тирләгәнсең, Мыш-мыш килеп, атны куасың. Син әйт инде, болай безнең амбар Уңыш белән кайчан тулар соң? Орлык фондын җыйнап куяр көнне Безнекеләр йөрде кинәнеп: – Район бирер әле, юк орлыкны Каян җыйыйк? – дип сөйләнеп. Хәзер карыйм сиңа, мыш-мыш килеп, Алып кайтасың район орлыгын. Кышкы юллар көлеп яткан чакта, Сез соң нәрсә карап тордыгыз? Кар шул инде – тузган чикмән хәзер, Аннан киткән, моннан сүтелгән. Юллар сынык, мескен ат терлеге Бер атлый да карга сөртенә. Ул малкайга хәзер әйтергә иде: – Аша, малкай, симер, аннан соң, Тырма җиткәч, кырда «эһ» тә дими, Басуларның чәчен тарарсың. Юк шул, Мотый, хәзер безнең малкай Кара җирдә чана өстерәп, Иңбашлары чыга, өйгә кайткач, Аурып ятар шуның өстенә. Кояш көлә, кояш кызганмый да, Кар чикмәнен сүтә, тарткалый. Аңар зәвык, ахры, колхозчының Эш өстендә йоклап ятканы. Юк, без хәзер, Мотый, кулыбызны Күтәрербез, шушы ачудан Иртә орлык, иртә мал хәзерләп, Иртә чыгып, иртә чәчүгә!!!"
«Таң атканчы икәү бергә булдык…»
"(Соңгы кич) Таң атканчы икәү бергә булдык, Серләр сөйләп үтте ярты төн. Син, ай төсле балкып, төн буена Йөрәгемне минем яктырттың. Таң сызылды, Мине иң соңгы кат Син үптең дә аннан кузгалдың. Таң алдыннан баткан ай шикелле Әллә кая киттең, югалдың. Тәрәзәмнән кояш караганда, Мин, ялгызым өйдә каңгырып, Утыра идем инде авыр сулап, Сине көтеп, сине сагынып. Ник килдең син, кояш, күрмисеңме Минем башым авыр кайгылы?! Ник килдең син матур төнне куып, Ник урладың минем аемны?! Ник тиз үтте шулай бу серле төн, Нигә шулай иртә атты таң?! Кая киттең… миңа шундый назлар Бүләк иткән көләч ләтыйфәм? — Белсә идең минем, йөрәк дустым, Белсә идең минем күңелне… Бу соңгы кич миңа яшьлегемнең Соңгы җыры булып күренде. Бу соңгы кич – минем иң ялкынлы Хисләремне үзенә яшерде… Синең белән бергә мәңге миннән Киткән төсле булды яшьлегем. Әллә нәрсә булды бу күңелгә, Ник мин болай янам, борчылам. Кич ятсам да, һаман сине уйлыйм, Таң атса да, сине юксынам. Мин онталмам, ахры, синең назны, Синең күкрәгеңнең җылысын!.. Син калдырдың миндә мәңге бетмәс, Мәңге сүнмәс сагыну тойгысын!.. Еллар үтә… Ә мин һаман көтәм, Бу гомернең гөле сулганчы — Күрсәм иде сине тагын бер кат, Сөйсәм иде сине туйганчы! Теләр идем хәзер… Исергәнче Ал иренеңнән синең үбәргә! Үлгәндә дә сөю җырын җырлап, Синнән ялкын эчеп үләргә!.."
"Колхоз кызына Мин алдым да, никтер, кызыксынып, Хезмәт дәфтәреңне карадым. Күңлем сизде — кинәт бөрлегәндәй Алсуланды синең яңагың. Кояш инде ерак офыктагы Болытларга кереп күмелгән. Сезнең сабан офык яктысында Ялтыр-йолтыр чагылып күренә. Болыт аша качып-посып кына Нурын сузган кояш шикелле, Керфек аша көләч карашыңны Суздың миңа, көлеп сөйкемле. Мин дәфтәрдә күрдем нормаларның Бик еш кына йөздән ашканын, Шуңар синең горур йөрәгеңдә Сөенү дәрте ярсып ташкандыр. Битләреңдә уйный кызу эшләп Арганлыктан туган кызыллык. Ул – яшьлегең таңы — эш өстендә Туа булыр шулай сызылып. Маңгаеңа кунган тир тамчысы Керфегеңә төшә егылып. Ул — шулай ук синең яшьлегеңнең Таң аттырып туган чагыдыр. Шомырт чәчең, җилгә дулкынланып, Иелеп үбә шаян кашыңны. Син оялдың, кинәт, түбән карап, Күзләреңнең көлүен яшердең. Мин сокланам, зәңгәр колхоз кыры Таудай уңыш бирү өстенә Батыр эшләп, матур көлә белгән Шундый сылу кызлар үстерә. Бу кырлардан ерак китсәм дә мин, Тирән калыр минем хәтердә — Дулкынланып торган киң басулар, Шул басуда йөргән батырлар. Хуш, акыллым! Бик тиз күрешмәсәк, Сагыш белән йөзең сулдырма!.. Сайраштык без язгы сабанда, Ыңрашмабыз көзге ындырда! Бүләк итеп миңа яулык чикмә, Минем күңлем сине, ягымлым, Сабан теше белән казып чиккән Колхоз кыры белән сагыныр."
"Карлар Җил изүемне чиште, кар каймагын Күкрәгемә сылап җибәрде. Ул, ахрысы, минем йөрәк утын Шул кар белән басыйм дигәндер. Җил, белмисең, йөрәк эссесенә Түзә алмый синең карларың. Күкрәгемдә һаман ялкын калды, Син китергән карлар калмады. Мин каерылып карыйм көнчыгышына, Баса алмыйм күңел газабын. Җил, сизмисең, минем уйлар сагына Фәйрүзәсе булган Казанны. Якын идем, поезд еракларга Алып китте мине каныгып, Нигә инде мине аерды ул, Нигә инде аны калдырды? Инде менә күңлем чәшкәләрен Тутыра алмый хәзер саргая, Көләч, матур Фәйрүзәсе булган Шул Казанны өзелеп сагынам."
"«Бүген таңда ап-ак карлар яуды …» Бүген таңда ап-ак карлар яуды, Ә кич белән бар да эреде. Мин көрсендем, Минем сөенечем дә Шулай эрер кебек күренде. Иртән кояш иде, Ә кич белән Күк төренде ямьсез болытка. Синең сөю әгәр шулай булса, Мин үләрмен, җаным, хурлыктан. Карлар язгы урам уртасыннан Җырлый-җырлый агып китәләр… Бу сөешү шулай агып бетсә, Күңелем, Безгә ни хәл итәргә? Бик еракта минем кояшым бар, Томан каплап тора араны, Өзелеп сагынам Матур кояшымның Томаннарны ертып каравын. Мин нишләрмен, Шушы кояшым да Бер көн килеп мине алдаса? Болытлары качкан кояш төсле Хыялымнан эз дә калмаса?"
"«Еллар, еллар …» Еллар, еллар… Сезнең һәркайсыгыз Сыйпап үтте минем битемне. Чәчләремне күмеп ташлар өчен, Ефәк кебек карлар китерде. Сезнең эзләр буй-буй сызылып калган, Җыерчыклар тулы маңгаем. Шул эзләрдән аксын дидегезме Яшьлегемнең алсу таңнарын. Үпкәләмим сезгә! Мин яшьлекне Иң күрекле чорда кабызып, Иң бәхетле илне төзегәндәге Кайнар тирем итеп агыздым. Безнең илдә тиңсез хезмәт белән Социализм йорты төзелә. Минем гомрем кирәк бер таш булып Кереп ятты шул йорт нигезенә. гыйнвар,"
"Су буенда Яр читендә, Агымсуда, Кызылармеец Атын юа. Ялын тарый, Сыртын уа Һәм басмага Карап куя. Басма өстендә Колхозчы кыз Җитеннәргә Су эчерә. Һәм сиздерми — Нитми генә Яр читенә Күз төшерә. Елга ага Бөдрәләнеп, Кызның алтын Чәче кебек. Кыз керфеген Түбән сузып, Битен каплап, Сорау бирә: – Матур егет, Әйтче миңа, Кызылармеец Кемне сөя? Егет аның Янына килеп, Чәчен сөеп, Җавап бирә: – Кызылармеец Синең кебек Эшчән, батыр Кызны сөя. Февраль,"
«Дим буена кайтсаң …»
"Зәйтүнәгә Дим буена кайтсаң, мин тирбәнгән Зифа тирәкләрне күрерсең, Мин аунаган яшел чирәмнәрдә Ал чәчәкләр өзеп йөрерсең. Дим буена кайтсаң, яшем тамган Яшел камышларны өзәрсең. Камыш төсле зифа гәүдәң белән Дим дулкынын ярып йөзәрсең. Мин кайталмам инде Дим буена, Кайталмаган төсле яшьлегем. Яшьлегемнең иң саф тойгыларын Мин Дим ярларына яшердем. Анда минем кайнар йөрәгемә Дәртле сөю уты кабынды. Мин беренче кат сине шунда күрдем, Күңлем белән сиңа табындым. Димнең серле яры, дулкыннары Минем сердәшләрем булдылар. Алар минем бөтен моң-зарымны, Уйларымны бүлешеп тордылар. Мин күңлемнең энҗе-мәрҗән төсле Иң кыйммәтле яшьлек серләрен — Беркемгә дә түгел, бары Димгә, Аның ярларына сөйләдем. Ул аңлады мине, дулкын чәчеп, Күбекләнеп ярга сикерде. Йөрәгемдә ярсып дулкынланган Минем тойгыларым шикелле. Ул тирбәтте мине дулкынында, Ул күңелне назлап ярсытты. Хыял белән торып, сиздермичә Алып калды минем яшьлекне. Хәзер менә сагынам зәңгәр Димне, Аның уйчан серле агышын. Димдә минем назлы мәхәббәтем, Димдә минем яшьлек сагышым! Хуш, Дим кызы!.. Минем сөюемне Саклап мәңге йөрәк түреңдә, Дим шикелле ак син тыныч кына, Кайгы күрми гомер-гомергә. Ә мин шулай Дим һәм син тудырган Хыял белән ялгыз юанып Көн итәрмен… серле истәлекләр Томанына күмелеп, югалып. Дим буена кайтсаң… икәү бергә Йөргән юлдан җырлап үтсәнә!.. Бик күңелле булыр, төсем итеп, Дим чәчәген өзеп үпсәнә!.."
"Кышкы шигырь Кар — әйтерсең ап-ак кәгазь, Теләсәң – шигырь, теләсәң җыр яз. Нур каләмен кулына тотып Чыгып баскан шагыйрь – кояш. Кыш иртәнге җиле белән Карны өерә җиңел генә. Нурга төренеп, карлар оча, Бу ичмасам шигырь менә!.. Аны зәңгәр урман укый, Бөдрә карлы кырлар укый. Чыршы кызы җырлап утыра, Ә, күрәсең, ул да укый. Яшел бәрхет күлмәк кигән, Итәкләре җиргә тигән. Беләм, беләм, Кояш менә Шушы Чыршы кызын сөя. Яшел фуфайкасын киеп, Чаңгы өстендә җырлап, биеп, Битләреннән нур балкытып, Минем сөйгән кыз да чыкты. Ул тауларга менеп басар, Ефәк карда чигеш ясар, Яшьлек дәрте балкый анда, Менә шигырь бу ичмасам!.. Кояш! Нинди тормыш бездә!! Бәхетле без икебез дә: Данлыклы, шат илнең җырын Җырлау насыйп бүген безгә! Февраль,"
«Ал чәчәккә кунган бал корты күк …»
"Ә-гә Ал чәчәккә кунган бал корты күк, Синең кочагыңа атылдым. Бу мәхәббәт нинди көчле әйбер, Бу йөрәкләр нинди ялкынлы!.. Без бәхетле идек… Безнең күңел Сөю балын эчеп исерде. Ал иреннәр аша мин күчердем Сиңа кайнар яшьлек хисемне… Шат йөрәкләр бергә ярсып типте, Ике күңел бергә кушылды. Мин яшьлегем итеп тойдым сине, Бу, ахрысы, шуның өчендер. Сөю катыш көләч караш белән Керфек аша миңа карадың. Син төзәттең үксез йөрәгемдә Еллар буе килгән яраны. Күкрәгеңә кыстың, күзләремне, Битләремне үптең үз итеп. Бу минутта илдә иң бәхетле, Иң кайгысыз кеше без идек. Аерса да тормыш безне, иркәм, Чик куйса да безнең бәхеткә, Бу төн калыр мәңге йөрәкләрдә Һәйкәл булып кайнар яшьлеккә!.. Мин онталмам, мәңге онталмам мин Синең күкрәгеңнең җылысын, Беркем бирә алмаган иркәләүне Әллә ничек кенә бирдең син. Син төшендең яшьлек дәрте белән, Чын ышану белән януны — Шуңар күрә синең карашларың Бар нәрсәдән миңа ягымлы."
"Яз җыры Ашкынулы йөрәк җырын җырлап, Гөрләвекләр акты урамда. Сагыну моңын сузып, күк юлыннан Сайрар кошлар кайтты урманга. Зифа каен яшел яфрак ярды, Яфраклары шаулый җил белән. Ул каршылый язны күтәренке Һәм шатлыклы яңа җыр белән. Күкне иңләп күксел болыт килде, Аккорд бирде яшен һавада. Арфа төсле яңгыр тамчылары Сузылдылар кырга, далага. Концерт бирә дәртле, шатлыклы яз, Аны тыңлый бөдрә тирәкләр. Гөлчәчәкләр, җирдән баш калкытып, Һәм яз төсле ярсу йөрәкләр. Гыйнвар,"
"Күке Калын урманда Гел кичкә каршы Иштелә моңлы Бер кошның тавышы: – Кәккүк, кәккүк, Кәккүк, кәккүк! Ул салмак кына Кабатлый шуны, Шул аның җыры, Шул аның моңы: – Кәккүк, кәккүк, Кәккүк, кәккүк! Ул ялгыз яши, Чыгармый бала, Менә шунлыктан Ямансу аңа! – Кәккүк, кәккүк, Кәккүк, кәккүк! март,"
"Әтәч Таң ата бугай, Әтәч кычкыра: – Кикрикүк, Кикрикүк! Йә сузып кына, Йә бик еш кына: – Кикрикүк, Кикрикүк! Аңа кушыла Башка әтәчләр: – Кикрикүк, Кикрикүк! Картлар артыннан Шаулаша яшьләр: – Кикрикүк, Кикрикүк! Без дә уяндык Әтәч тавышына: – Кикрикүк, Кикрикүк! Бакчага килдек, Ашыга-ашыга: – Кикрикүк, Кикрикүк! март,"
"Маэмай Минем бар бер маэмаем, Кара борын Акбаем. Күп йөгерә, күп өрә, Күп ишетә, күп күрә. Хәзер аңа мин сугыш Һөнәрләрен өйрәтәм. Чаптырам да сикертәм, Көн дә шулай йөдәтәм. Ул окоптан окопка Хат ташырга өйрәнсен! Командирын дошманнан Яклашырга өйрәнсен! Яралыга су илтсен, Һәрнәрсәгә өлгерсен. Нәрсә генә сизсә дә, Командирга белдерсен. Менә шуның барсын да Мин өйрәтәм Акбайга. Акбай әзер һәрвакыт Туган илен сакларга! март,"
Батыр егет турында җыр
"(Акбүз ат) Батыр егет китте акбүз атта Туздырырга дошман сафларын. Акбүз аты кайтты ялгыз гына, Батыр егет үзе кайтмады. Дошман уты аның гомрен кискән, Ал кан белән юган яңагын. Соңгы сүзе итеп, үлгән чакта, Ул тапшырды безгә байрагын. Кызыл байрак аның кабрен бизи Җиңеп чыккан хезмәт илендә. Батыр егет! Данлы исмең синең Мәңге калыр безнең күңелдә. Март,"
Җырым булсын бүләгем
"Сандугачлар тирәктә, Кызлар бара җиләккә. Җиләк төсле минем чибәр, Ут салды шул йөрәккә. Ах… яна ла йөрәгем! Җиләк төсле чибәремә Җырым булсын бүләгем!"
"Таң атканда торсана, Мәк чәчәген күрсәнә! Мәк чәчәге төсле көлеп, Минем алга килсәнә. Ах… яна бит йөрәгем! Мәктәй алсу чәчәк аткан Җырым – сиңа бүләгем!"
"Гармунчылар, уйнагыз Көйнең шәбен, асылын! Гармун тавышы әйтеп бирсен Безнең йөрәк ярсуын! Ах… яна шул йөрәгем! Гармун белән бергә туган Җырым – сезгә бүләгем!"
"Без атландык җирәнгә, Каршы киттек җилләргә! Дуслар, кире чигенмәбез, Без өйрәнгән җиңәргә! Ах… ярсый ла йөрәгем! Җиңеп чыккан туган илгә Җырым булсын бүләгем! Март,"
Дулкыннар
(«Балыкчы кыз» дан)
"Дулкыннар, дулкыннар, Ник болай шаулыйсыз, Ярларга сугылып, Сез нәрсә даулыйсыз, Дулкыннар, дулкыннар?! Нәрсәгә сез болай Агласыз ашкынып, Очарга талпынган Яшь киек каз кебек, Дулкыннар, дулкыннар?! Мин аңлыйм бит сезне, Мин сезгә ышанам, Сездәге дәрт безнең Дәртләргә охшаган, Дулкыннар, дулкыннар! Сездәге ашкыну, Сездәге талпыну Нәкъ безнең ярсыган Йөрәкнең ялкыны, Дулкыннар, дулкыннар!"
"Йөрәкле яшь егет Юл тотты еракка, Тирбәлеп, чайкалып Сезнең киң кочакта, Дулкыннар, дулкыннар! Мин калдым аерылып Йөрәгем дусыннан, Ул җиңеп кайтканчы, Мин китмәм шушыннан, Дулкыннар, дулкыннар! Ул – минем шатлыгым, Ул – йөрәк ялкыным, Ул – батыр, сөйкемле, Нәкъ сезнең шикелле, Дулкыннар, дулкыннар! Апрель,"
"Май Төндә генә җылы яңгыр явып киткән, Кышның соңгы суыкларын алып киткән, Җир өстенә яз ямь-яшел келәм япкан, Гөлчәчәкләр зәңгәр, кызыл чәчәк аткан. Куе яшел яфрак ярган ак каен да, Кибеп, сулып утырмыйм дип май аенда. Без дә чыктык йөгрә-йөгрә яланаяк, Һәм кояшка кызынырга сузыл да ят! Май,"
"Яшьләр Безгә күп булса Егерме ике. Яшьлек – безнеке, Яшәү – безнеке. Эштә без җитез, Җиңел сөякле. Көрәштә батыр, Курыкмас йөрәкле. Безгә хас түгел Елау, сыкрану. Авырлык туса, Әрнеп сукрану. Безгә хас түгел Эштә акрынлык. Безнең йөрәккә Ят ул – салкынлык. Безгә хас ялкын, Дәрт һәм кыюлык. Безгә бик читен Дәртне тыюы!.. Барганда булсын, Кайтканда булсын, Урамда булсын, Бакчада булсын, Без бар дөньяны Яңгыратабыз. Җырлап барабыз, Җырлап кайтабыз. Безнең төркемдә Гел көлке-уен. Безгә тын бару, Тын кайту кыен. Сөйсәк инде, без Янып сөябез. Яшәү һәм сөю Тәмен беләбез. Тормыш кул бирә Безгә – яшьләргә!.. Телибез илдә Тәмләп яшәргә! Ләкин бәхетле Илебез өстенә Яу килсә, канлы Балта өстерәп, Без шул минуттук Чиктә булырбыз. Дәртне дошманга Каршы борырбыз. Яшьлек тиңдәшсез Зур бер көч белән Яшьнәр ул вакыт Дошман өстенә. Үлем куркытмый Безне сугышта, Көлә белербез Без соң сулышта. Туган ил өчен Батыр сугышып, Сулаган чакта Соңгы сулышын, Елмаер безнең Яшьлек бәхетле. Үлем җиңалмас Безнең яшьлекне. Үкенмәс болай Үлсә дә күңел. Юк, мондый үлем Безгә ят түгел. Тормыш кул бирә Безгә – яшьләргә. Без телибез шат, Балкып яшәргә. Һәм бу яшәүне Ятка бирмәскә, Әзер без, яшьләр, Канлы көрәшкә!"
"Йолдызлар Җәйге аяз төндә Зәңгәр күккә карыйм. Зәңгәр күктә янган Йолдызларны саныйм. Кояш баткан инде, Шәфәкъ кызыллыгы Сүнгән саен сүрелә Көннең кызулыгы. Караңгылык төшә Дәшми-нитми генә, Көндез арганнарга Тәмле йокы теләп. Иртә белән куе Ап-ак чәчәк аткан Алмагачны хәзер Кара пәрдә япкан. Тынып калган кырлар, Елга, урман, чокыр. Төн китергән безгә Тынычлык һәм йокы. Ә йолдызлар әле Яңа гына торып, Төнге сменага Чыгып баскан кебек, Тере, батыр карап Елмаялар серле, Зирәк караш белән Күзәтәләр җирне. Җир йокыга чумган, Ә йолдызлар уяу. Янып торыр алар Төне буе шулай. Әллә алар сакчы Каскасына теккән Кызыл йолдызларның Шәүләләре микән? Әллә самолётлар Канатына чиккән Ал йолдызлар шулай Күктә чагыла микән? Ерак-ерак чиктә Кызыл сакчы тора. Ул да шулай тере, Ул да шулай уяу. Винтовкасы – корган, Патрон – сумкасында. Кызыл йолдыз яна Яшел каскасында. Аның күзләреннән Йокы төсе качкан. Көнбатышын куе Кара болыт баскан. Болытларга каршы Батыр яна йолдыз. Дошман үтә алмас, Дуслар, тыныч булыгыз! Җәйге аяз төндә Зәңгәр күккә карыйм. Зәңгәр күктә янган Йолдызларны саныйм. Төнебез тыныч безнең Алар янган чакта, Чөнки йолдыз таккан Кызыл сакчы сакта!"
"Парашют Биш ел бергә гомер сөргән Хатыным мине ташлады. Бер очучы егет белән Сөешеп йөри башлады… Беркөн алар икесе бергә Самолётта очканнар. Миңа язу калдырганнар, Борчылмаска кушканнар. Борчылуын борчылмадым, Ләкин үтә хурландым. Үземне дә бик хурладым, Хәтер саклап тормадым. Көнчелегем чиктән ашты, Әйтмәгән сүз калмады. Самолётны уйлап тапкан Галимне дә каргадым. – Кешеләргә җир тар микән, Каян чыккан бу очу? Җирдә куып җитәр идең, Күкнең бармы соң очы? Бер көн шулай азаплангач, Икенче көн таң белән — Почтальон ишек кага, Килгән телеграм белән. Телеграмны хатын суккан: «Җаным, фәлән-фәсмәтән, Очучыны яратмыймын, Бары сине яратам. Аның белән талаштым да Бәйләнешне бетердем. Биш йөз километр очкач, Парашютта сикердем». Шуны укыгач, әй куандым, Гел шуны уйлап йөрдем. Парашютны ясаучыга Мең-мең рәхмәт яудырдым. – Әй… – мин әйтәм, – очучы дус, Очам диеп масайма!.. Нинди биек алып менсәң дә Минем хатынны сайлап — Барыбер саклый алмагансың, Бозгансың шул талашып. Синдә булса пропеллер, Ә хатында – парашют. Ләкин әле бер шигем бар: Хатыным самолётыннан Сикерүен сикергән, тик Кайда барып утырган?! Җилле көнне парашютны Җил еракка очыра бит!.. Күңеле парашютлы хатын Чын да эчне пошыра бит. Ләкин, дуслар, ышанмагыз, Болай гына сөйләдем. Андый-мондый бәлаләрдән Тыныч әле йөрәгем. Самолётны да яратам, Парашютны да сөям. Мин бу әкиятне сөйләдем Тик бер киная белән. Бар бит шундый хатыннар да — Һәрбер егеткә гашыйк. Йөрәкләре – пропеллер, Итәкләре – парашют. Сентябрь,"
"Сагыну Гөл чәчәкләрен өзәм мин, Юлларына тезәм мин. Бик сагындым, бәгърем, Бик сагындым сине, Әле дә ничек түзәм мин! Таң атканда уянырмын, Җилкәмә шәл салырмын. Таң шикелле балкып Тиздән кайтыр булсаң, Каршы чыгып алырмын. Җилбер-җилбер җил искәндә, Үләнгә чык төшкәндә, Бик күңелле булыр, Бик кызыклы булыр, Кайтсаң сагынып көткәндә. Сентябрь,"
"Беренче дәрес Без бу ел гына Мәктәпкә килдек. Аңарчы һаман Бакчада идек. Мәктәп өр-яңа, Анда парталар, Алар күңелне Эчкә тарталар. Кулыбызда безнең Яңа әлифба. Менә монсы «а», Менә монсы «ба». Без хәрефләрдән Сүзләр ясыйбыз, Шуннан соң җырлап Укый башлыйбыз: Ат, ата, арта, Ат арба тарта. Ата-аналар Атта баралар. Нинди зур бәхет, Нинди үзгәреш! Бигрәк күңелле Беренче дәрес!"
Карак песи
"Чоландагы ак майга Ияләшкән күселәр, Мин чоланны сакларга Куштым ала песигә: – Мияу, мияу, пескәем! Барчы, зинһар, чоланга, Майны сакла күседән, Оясыннан чыгарма!"
"Песи күргәч, күселәр Койрыкларын кыстылар. Йөрмәделәр чабышып, Ярыкларга постылар. – Мияу, мияу, пескәем! Колак салдың сүземә! Каравылдан бушагач, Сөт бирермен үзеңә!"
"Иртә белән майга дип Керсәм, күзем акайды: Явыз песи берүзе Ялт иттергән ак майны! – Мияу, мияу, пескәем, Хыянәтче икәнсең. Саклый торган маеңны Үзең ашап беткәнсең! Октябрь,"
"Сәгать Сәгать суга: «даң, даң!..» Хәбәр бирә таңнан: Бакчага барырга Унбиш минут калган. Сикереп торды Марат, Күрә – эшләр харап. Тагын соңга калган, Шул йокыга карап. Сәгать йөри: «келт, келт!..» – Тиз бакчага кит, кит!.. Марат аңа дәшә: – Тукта, мине көт, көт!.. Сәгать җырлый: «диң, диң!..» – Мин бит туктый белмим. Моннан ары: «зиң, зиң!» Миңа карап йөр син!.."
"Болыт Карагайлы урман өстендә Күксел болыт көтүе күренде. Минем дустым самолётында Шул болытка барып күмелде. Көтәм әле, болыт акрынлап Килеп җитәр минем турыма. Мин сорармын дустым хакында, Аның ничек очуы турында. Битне сыйпап, салкын җил исте, Якынлашты болыт, зурайды. Миңа әйтер сүзе бар төсле, Киерелә төшеп турайды. Өлгермәдем аннан сорарга, Кинәт шунда яшен яшьнәде, Күк күкрәде, аннан вак кына Җылы яңгыр ява башлады. Рәхәт булып китте күңелгә, Көлемсерәп күккә карадым. Минем соравыма болытның Шушы булды, ахры, җавабы. Минем дус та шулай еракта Яшен төсле яшьнәп узадыр. Җылы яңгыр төсле карашын Сөйгән дусларына сузадыр. Минем дус та күкләр күкрәтеп Күрсәтәдер илнең ныклыгын. Җылы яңгыр төсле саклыйдыр Илнең исәнлеген, туклыгын. Октябрь,"
Озату
(«Яшь Испания» циклыннан)
"Яшь испанлы ашыга фронтка, Култыгында – аучы мылтыгы. Соңгы сүзен сөйли хатынына, Бераз ярсып, бераз тотлыгып: – Дошман көчле диеп каушама!.. Безнең дуслар безне ташламас!.. Дошман уты тиеп егылсам, Мылтыгымны алып, сафка бас!.. Яшь испанка бераз ямансу, Күзләрендә ләкин яшь түгел. Кургаш тамчы булып ялтырый Керфегендә кыю яшьлеге: – Бар син, җаным, бар син фронтка… Ничек күнәргә соң коллыкка?! Очкан утка каршы барганда, Сиңа алмаш барын онытма!.. Ирек кадерен без бик беләбез, Ирлек бурычын илгә түләрбез. Яшәгәнче җирдә тез чүгеп, Аягүрә басып үләрбез!.. Яшь испанка бераз ямансу, Күзләрендә ләкин яшь түгел. Сүнмәс ялкын булып кабынган Күзләренә батыр яшьлеге."
"Сьерра-де-Гвадаррама тавының Болытларга тигән түбәсе. Яшь испанлы атлый шул тауга, Дружиналар шунда, күрәсең. Батып барган кояш таудагы Ак болытны канга манчыган. Селки-селки кызыл яулыгын, Яшь испанлы шунда ашыга. Тахо суы бүген кып-кызыл, Белмим – кояш нуры, белмим – кан!.. Тахо буйлап кызыл билбаудан Яшь испанлы китте фронтка."
«Без аерылдык…»
"Һ. Без аерылдык… Чиксез авыр булды Шундый якын дустан аерылу!.. Син болытка кердең кояш булып, Ә мин сүндем ярты ай булып. Елмайсаң да куе болыт аша, Елмаюың мине җылытмый. Ерактагы кояш җылы түгел, Якынайтырга ләкин буй җитми. Ирекле һәм көләч яшьлек булып, Син йөзәсең айкап һаваны… Ә мин калдым инде… Яшьлек үтте. Тормыш кордым; бала-чагалы. Сирәк кенә зәңгәр томан аша Күренеп калган кояш шикелле, Мин очратам сине… Син һаман да Шундый көләч, шундый сөйкемле!.. Күзләреңдә синең яшьлек дәрте, Иреннәрең – ялкын чәчкәсе. Бәхет, яшьлек, сөю образы син, Син яшьлекнең дусты, яшьтәше. Гөлдән гөлгә кунып очып йөргән Күбәләкләр төсле күңелле, Алар төсле матур һәм кайгысыз Үткәрәсең яшьлек көнеңне… Миңа нәрсә? Инде карт кешегә Канат чыкмас барыбер кагынып. Мин яшәрмен, сине һәм синдәге Кайнар яшьлегемне сагынып. Син ташлама мине, дустың итеп Син кил миңа, утыр яныма… Минем дә бит хакым бардыр инде, Бәхет кошы кунса талыма?! Күп яшердем синнән хисләремне, Инде синнән артык яшермим. Сөям сине, өзелеп сагнам сине, Синең хисең белән яшим мин!.."
«Аккош төсле очып йөргәнеңне…»
"Балерина З. Г-гә Аккош төсле очып йөргәнеңне Күргән идем кичә сәхнәдә. Ни булды соң бүген аягыңа? Ник аксыйсың, Зәйнәп, әйтсәнә?! Зәңгәр күктә очкан күгәрченнең Канатларын кемнәр каерган? Күк күгәрчен төсле Зәйнәбемне Сәхнәсеннән кемнәр аерган?! Зәңгәр күлдә йөзгән аккошларның Канатларын кемнәр канаткан? Аккош төсле моңсу Зәйнәбемне Кем яздырган шулай аяктан?! Нинди яра, нинди газаплы чир, Ямен алдың матур саулыкның?! Беткәнмени аяк, нигә инде Зәйнәп аягына каныктың?! Бу аяклар зәңгәр яктылыкта Дулкынланып биеп үтсәләр, Ул тудырган чиксез матурлыктан Йөрәкләрдә гөлләр үсәләр. Бу аяклар көмеш алка ясап Әйләнсәләр сәхнә түрендә, Бөтен илне таңга калдырырлык Илһам туа шагыйрь күңлендә. Бу аяклар — серле матурлыкның, Дәртле тойгыларның һәйкәле!! Зәйнәп бәгърем, ничек булды соң бу?! Ник аксадың болай, әйт әле!! Кызганам шул сине, синең өчен Күңелем тулы яхшы теләккә. Синең аяктагы яраларның Әрнүләре минем йөрәктә. Бу яралар тизрәк бетсен иде, Элеккечә син шат, сөйкемле Бассаң иде килеп минем алга, Зифа буйлы тополь шикелле. Керфек аша көлеп үтсә идең, Тибрәндереп йөрәк хисләрен. Күрсәк иде тагын киң сәхнәдә Син матурның җилдәй искәнен. Шул чагында мин дә шатлыгымнан Ал битеңнән синең үбәрмен. Син аңларсың, Зәйнәп, һәм бер юлга Кичерерсең мине – юләрне."
"«Зәңгәр күзле, алсу иренле…»"
"Һ. Зәңгәр күзле, алсу иренле, Үзе шаян, үзе күңелле Һәдия дигән дустым бар минем, Йөрәгемә якын яр минем. Ул назланмый юк-бар сүз белә, Бигрәк инде, бигрәк үз миңа. Сокланам да һаман үзенә, Тик тимәсен инде күз генә. Мине күрсә, йөзе ачыла, Көлә-көлә килә каршыма. Аны күргәч ярсый йөрәгем, Әйтерсең лә урнын тарсына. Бер елмаеп миңа караса, Бар кайгымны минем тарата. Мин шул аны өзелеп яратам, Ә, күрәсең, ул да ярата. Мин үзенә аның, сердәшем, дим. Ләкин, дуслар, сездән яшермим: Мин яратам аны яшерен генә, Аның белән генә яшим мин."
"Кырымнан Мин Кырымда идем; Самолётта Юлга чыктым өйгә кайтырга. Без таң белән күккә күтәрелдек, Җәй озатып калды артымнан. Шадра диңгез өсте, Кипарислар, Тезелеп киткән йөзем түтәле — Мираж төсле күзгә чагылып үтте Иртәнге ак томан үтәли. Диңгездән соң таулар, күк урманнар, Чабыша-чабыша, артка үттеләр. Урманнарны куып, Украина Тугайлары килеп җиттеләр. Монда инде кырлар сары кигән, Арыш кыры такыр кырылган. Мин сизендем: Монда көз каршылый, Җәй озатып калса Кырымнан. Кешеләр дә бишмәт киеп йөри, Анда шактый суык, ахрысы. Ә мин бүген генә су коендым, Ак дулкыннар белән ярышып. Җылы якка карап кошлар оча, Муеннарын сузып, боргалап. Очыгыз, кошлар, Мин дә шуннан очам, Анда яңа пеште гранат. Очу рәхәт, Ләкин күзне кинәт Йокы басса, шулай калгысам, Пилот иптәш, Кызык булыр микән, Күзне ачкач, җирдә кар булса?! Шулай булды: Соңгы аэропортка Без кыйгачлап килеп төшкәндә — Мәскәү халкы ап-ак карда йөри, Җәйне күптән онытып беткәннәр. Минем чибәр миңа каршы төшкән, Киез итек кигән, шарфтан. Ә мин әйтәм: – Әле бүген генә Трусиктан йөрдем паркта. Бүген генә әле җәйдә булдым, Бүген генә миннән калды көз! Бүген генә сиңа бүләк итеп Өздем менә пешкән абрикос!.. Мә, авыз ит!.. Бу бит бүләк сиңа, Безнең җирнең җәйле иленнән. Әбиләр бит шуны әкият итеп Сөйләгәннәр элек, тилеләр!.. Менә монысы көчле йөзем суы, Пробкасын ач та шунда сал!.. Әкият төсле матур тормыш өчен Әйдә, җаным, эчик, булмаса!.. март,"
Бишек җыры
"Күз нурым син, Матурым син, тулган аем! Ай туганда Йокла инде, матуркаем! Такмак әйтер Сиңа җилләр, Алмагачы әкият сөйләр. Йокла, нәни, Йокла, бәби, Әлли-бәлли, Бәлли-бәү!"
"Син үсәсең Матурланып, алсу гөлдәй. Гөлләр үскән Иң бәхетле матур илдә. Гөлләр сине Назлап сөяр. Кояш көлеп Башын ияр. Йокла, нәни, Йокла, бәби, Әлли-бәлли, Бәлли-бәү! Апрель,"
"Сөю җыры Таң җилләре, исегез таң сызылганда, Аңар сәлам әйтегез Чулпан туганда. Таң шикелле сөйкемле йөзенә карагыз, Кара урман шикелле чәчен тарагыз. Белсә иде ул ничек сагынганымны!.. Бер карашы көченнән кабынганымны!.. Күңелле соң сөелеп, сөеп яшәве. Без бәхетле шат илнең дәртле яшьләре. Таң җилләре, исегез таң сызылганда. Аңар сәлам илтегез Чулпан туганда. Май,"
"Куш алмагач Куш алмагачны Икәү утырттык шушы бакчага. Икәү су сиптек, Кояш чыкса да, кояш батса да. Син киттең инде… Аерылып синнән, мин ялгыз калдым. Сагынган саен, Куш алмагачка карап юандым. Тиздән кып-кызыл Алмалар бирер куш алмагачым. Ул алмаларны Кем белән җыйыйм син булмагачтын?! Куш алмагачым Шаулап утыра моңсу бакчада, Мин көтәм сине, Кояш чыкса да, кояш батса да. Мин беләм, тиздән Кайтырсың, җаным, алмагачыңа! Икәү чыгарбыз Шат улың белән синең каршыңа. Куш алмагачның Чәчәге төсле сөйкемле бит ул. Куш алмагачның Пешкән алмасы шикелле бит ул. Куш алмагачның Төбендә икәү, шушы бакчада Көтәбез сине, Кояш чыкса да, кояш батса да. Мин беләм, тиздән Кайтырсың, җаным, алмагачыңа! Куш алмагачта Сине сагынып, алмаң каршылар."
"Җил Җил чиртте тәрәзәгә, Җил какты ишекне. Җитәр, дим, җил, азма, Ишеттем, ишеттем. Ай әле батмаган, Таң яңа сызылган. Беләм бит, син килдең Матур таң кызыннан. Ул яңа торгандыр, Чәчләрен үргәндер. Ургычын җиккән дә Басуга килгәндер. Мин беләм, шулай ук Кырдагы арышлар Таң кызын көткәндер, Саргаеп сагыштан. Ул килеп, аларны Иркенләп сөйгәндер, – Мин килдем, җаннарым, Гөрләгез, – дигәндер. Мин беләм, ул килгәч, Ургычын көйләгән. Һәм мине дәшәргә, Җил, сине җибәргән. Җил килде, ишекне Сак кына шакыды — Йә, җитәр, ишеттем, Йә, җитәр, акыллым! Мин хәзер чыгармын, Миңа соң озакмы? Мине дә моңаеп Көтәдер трактор. Җил мине җитәкләп Йөгертер басуга. Һәм сабан тургае Җыр белән каршылар. Таң кызы! Таң кызы! Таң кебек ал йөзең. Бик иртә торгансың, Нәкъ Чулпан йолдызы! Без икәү китәрбез Бер эздән, сафланып, Дулкынлы арышлар Диңгезен актарып. Бәхетле шат җырдан Бөтен кыр яңгырар. Җил тынар җыр тыңлап, Күл өсте ялтырар. Бер яктан елмаеп, Ал кояш күренер. Кыр, урман һәм күлләр Саф нурга күмелер. Ул карар иркәләп Бәхетле икәүгә! Үзебезне һәм илне Бәхетле иткәнгә! Таң кызы! Бир кулың, Сөй мине, иркәлә! Таң кызы! Җил тагын Килсенче иртәгә!"
"Яңгыр Кояш качты болыт артына, Болыт үсте һаман акрынлап. Таулар күксел томан эчендә, Яңгыр килә инде якынлап. Үләннәрне капшап, җил исте, Шадраланды кинәт күл өсте. Күл буена үскән камышлар, Кочаклашып, пыш-пыш үбеште. Яшен яшьнәп куйды кинәттән, Тамчы тамды йөзгә сирәкләп. Килеп җитте болыт, шуннан соң Коеп салды яңгыр чиләкләп. Кыр тын алды көлеп, иркенләп; Ерганаклар – күк тау битендә. Тамчыларны йотып, кинәнеп, Җем-җем килә зәңгәр җитеннәр. Яңгыр китте, озак тормады, Җирдән сөйрәп күксел томанын. Ул ашыкты нәүбәт буенча Сугарырга күрше кырларны. Кояш чыкты болыт артыннан, Көн аязды шуннан акрынлап. Шатлык сыймый минем йөрәккә, Бу табигать бигрәк матур ла!.. Безнең тормыш шундый ирекле, Шатлыклы һәм матур түгелме? Яңгыр алды төсле өметле, Яңгыр арты төсле күңелле!"
"Арыш кырында Таң кызара. Зәйнәп комбайнда Арыш кыры белән таныша. Арышларга кызу, Чөнки Зәйнәп Кояш белән бүген ярыша. Ярыш шарты шулай: Кояш теге Тау артына кереп батканчы, Егерме биш гектар арыш кыры Чүмәләләр белән каплансын. Белмим, әллә шушы ачуданмы, Кояш бүген үтә кыздыра. Комбайнчы кызны үртәгәндәй, Юл чатында йомран сызгыра. Куаклар тын; күлләр дулкынланмый, Җил тибрәтми зифа камышны. Һәммәсе дә бүген тып-тын калып Күзәтәләр гаҗәп ярышны. Табигатьтә әле булганы юк Мондый көч һәм мондый җитезлек, Кояш юлын үтеп өлгермәсен, Ә кыз кичсен зур бер диңгезне! Кояш менә… Һаман өскә менә, Тауга менгән Зәйнәп шикелле. Икесе дә якты, алсу йөзле, Икесе дә матур, сөйкемле. Кояш төшә, кояш түбән төшә, Таудан төшкән Зәйнәп шикелле… Икесе дә дәртле, шат йөрәкле, Икесе дә батыр, сөйкемле. Кояш юлы инде күп калмаган, Күкселләнеп көтә тау арты. Зәйнәп бара соңгы гектар буйлап, Адым саен көчне яңартып. Зәйнәп җитте кояш батмас борын, Зәйнәп узды бүген кояшны. Җиңүчене котлап, җилләр исте, Урман шаулап, кошлар җырлашты. Һәм яртылаш тауга поскан килеш Каршы алды кояш, ашкынып. Ул әйтерсең җиңгән көндәшенә Кызыл, матур байрак тапшырды. февраль,"
"Карашларың Карашларың җылы яңгыр төсле, Карашларың кояш шикелле. Карашларың минем йөрәгемә Ал чәчәкле язлар китерде. Синең нурлы җылы карашыңнан Ялкынланып тибә йөрәгем. Яз гөлләре төсле шат җырларым Бүләк булсын сиңа, чибәрем! октябрь,"
"Көз Синең кайтасыңны ишеттем дә Юл читенә чыктым ашыгып. Бүген иртән ап-ак кырау төшкән, Ил өстендә көмеш аксыллык. Кыр төренгән кызгылт бакыр төскә, Гөлчәчәкләр сулып киткәннәр. Ак каеннар синең кайтыр юлга Сары яфракларын сипкәннәр. Кояш качкан, Соргылт күк йөзендә Күк болытлар ишелеп агалар. Болытларга кадәр күтәрелеп, Кыр казлары очып баралар. Урман тып-тын, Бары ара-тирә Яфракларны кагып җил исә. Җил яфракны түгел, хисләрне дә Коя микән әллә югыйсә?! Ах, юк, шундый көчле ялкын белән Сагынып көткән йөрәк хисләрен Нинди җилләр өзеп ташлый алсын, Нинди кырау алсын төсләрен?! «Яз кайтмасам, көзен кайтырмын», – дип Җырлап очкан идең май көнне. Мин сакладым батмас кояш итеп Йөрәгемдә синең ялкынны. Әле дә менә көзге салкын җилләр, Каз тәннәре ясап беләктә, Искән чакта, тәнне утка тотып, Яз кояшы яна йөрәктә. Кыр казлары очып киткән юлдан Син кайтырсың көлеп сөйкемле. Күңелләрдә шатлык чәчәк атар, Язгы сирень гөле шикелле. Көз аенда бөтен чәчәкләр дә Шиңә, диеп, юкны сөйлиләр. Көз килсә дә, безнең йөрәкләрдә Чәчәк ата яңа сиреньнәр. Көз – картлыгы, диләр, табигатьнең, Ә мин сизәм бетмәс яшәрү. Безнең шатлык – илебез бүләк иткән Мәңге шиңмәс данлы чәчәк ул! ноябрь,"
"Дусларым Миллионнарча минем дусларым Давылларны бергә кичкәннәр. Җиңү дәрте белән кабынып, Көрәшләрдә чыныгып үскәннәр. Миллионнарча минем дусларым Илгә биргән йөрәк тибешен. Ялкынга һәм бозга керәчәк Җан сөйгәне туган ил өчен. Миллионнарча минем дусларым Давылларны эшкә кушалар. Иң тирәнгә төшеп йөзәләр, Иң биеккә менеп очалар. Миллионнарча минем дусларым Дан эше дип таный хезмәтне. Шуның өчен күбесе орденлы, Күбесе илдә аерым хөрмәтле. Миллионнарча минем дусларым Бәхет кояшының нурында, Яз гөлләре төсле елмаеп, Чәчәк ата илнең кырында. Миллионнарча минем дусларым, Данлы хезмәтләре өстенә, Ил бәхетенә берсе-берсеннән Матур кызлар, уллар үстерә. Курку белмәс минем дусларым Нык торалар бөтен постларда. Онытылмаслык сабак бирәчәк Ил чигенә килгән дошманга. ноябрь,"
Җир җиләгем
"Йөгерә-йөгерә җиләк җыйганда Карагайлы урман буенда, Син булырсың минем уемда. Ах… җир җиләгем, кура җиләгем, Сагынып көтәм сине, чибәрем. Җырлый-җырлый печән чапканда Колхоз тугаенда, болында, Син булырсың тагын уемда. Ах… шат яшим мин бәхтем таңында, Син дә булсаң иде янымда."
"Кайтып килсәң урман юлыннан, Йөгерә-йөгерә каршы чыгармын, Тәмле җиләк белән сыйлармын. Ах… җир җиләгем, кура җиләгем, Сагынып көтәм сине, сөйгәнем! Кайтып килсәң печән өстенә, Җырлый-җырлый каршы барырмын, Уңыш белән каршы алырмын. Ах… шат яшим мин бәхет таңында, Син дә булсаң иде янымда. Декабрь,"
"Яшьлек җыры Зәңгәр күлле, иркә сандугачлы Яшьлек үтте диеп кайгырма! Безнең яшьлек ел да чәчәк ата, Яфрак ярган чакта каеннар. Мәңге шиңмәс гөлләр үсә торган Гөл бакчасы безнең илебез. Мәңге үтмәс яшьлек җырын җырлап, Без бәхетле тормыш төзибез. Агарса да чәчләр көмеш кебек, Кырау төшмәс безнең йөрәккә. Безнең яшьлек мәңге сүнмәс ялкын, Ул кабынды даулы көрәштә. Мәңге шиңмәс гөлләр үсә торган Гөл бакчасы безнең илебез. Мәңге үтмәс яшьлек җырын җырлап, Без бәхетле тормыш төзибез. Декабрь,"
"Ул үскәндә Кеп-кечкенә булып туган иде, Хәзер сизәм көн дә артуын. Күргән саен шуны, йөрәгемдә Дулкынланып таша шатлыгым. Кайчагында йокы арасында Ыңгыраша әрнеп кечкенәм! Мин калтырап китәм, бозлы яңгыр Койган төсле була өстемә. Аның өчен күргән авырлыклар, Читенлекләр бер дә сизелми. Кырык чирне алып үз өстемә, Аны саклап калыр идем мин. Ул елмайган чакта, көн аязып, Кояш чыккан төсле тоела. Арткан саен аның бер «һөнәре», Шатлык белән күңел коена. Бүген әле менә беренче кат Аягына тәпи басты ул. Күккә тиде түбәм, әйтерсең лә Минем өчен котып ачты ул! Мин сокланып карыйм күзләренә, Күзләрендә куе зәңгәрлек. Мин күзәтәм гүя зур диңгездә Бик кыйммәтле яшрен җәүһәрне. Сакта төсле сизәм мин үземне Шул кыйммәтле җәүһәр янында. Мин аталык исемен өскә алдым Һәм бурычлы илем алдында. Өскә алдым туган ил каршында Аның исән, таза үсүен. Чөнки алар – безнең илебезнең Киләчәге, алга күчүе. Аның зәңгәр, якты күзләрендә, Аның көләч, матур йөзендә, Йөрәгендә, үткен акылында — Мин киләчәк көнне сизенәм. Без булмабыз беркөн, алар безнең Туктап калган йөрәк тибешен Күчерерләр батыр каннарына Һәм сакларлар илнең җиңешен. Өзелмичә чылбыр алга сузылыр, Буыннардан күчеп буынга. Минем каным биргән көче белән Кызым эшләр шушы урында. Мин үлмәмен, аның йөрәгендә Минем йөрәк тибеше яңарыр. Алар илтер илне яңа чорга — Коммунизм таңы алланыр. Шуның өчен хәтта үземнән дә Кадерлерәк миңа кечкенәм. Кыраулардан саклап гөл чәчәген Үстергән күк аны үстерәм."
Кызыма
"(Бишек җыры) Шаян кызым син минем, Таң йолдызым син минем, Йөрәгемдә кабынган Шатлык җырым син минем. Синең гомрең җыр булып Яңрар бәхет илендә. Йолдыз булып янарсың Син туган ил күгендә. Таңнан торып, бакчада Син уйнадың көнозын. Аргансыңдыр, кил, кызым, Йокла инде, йолдызым! Әлли-бәлли-бәлли-бәү! Әлли-бәлли-бәлли-бәү! февраль,"
"Безнең җыр Сызланудан түгел, күңелләрнең Ярсуыннан туа безнең җыр, Җиңү белән үскән тойгыларның Ташуыннан туа безнең җыр. Безнең җырда – данлы хезмәтләрнең Җиңү тавышы белән яңравы, Корыч канатларның ялтыравы, Алтын башакларның шаулавы. Безнең җырда – сөю тәмлелеге, Безнең җырда – яшәү шатлыгы, Безнең җырда – илнең ямьлелеге, Һавасының киң һәм сафлыгы!.. Кайгысыннан түгел, күңелләрнең Шатлыгыннан туа безнең җыр. Җиңгән саен үскән тойгыларның Ташкыныннан туа безнең җыр. Сентябрь,"
"Чишмә җыры Тау астында җырлап чишмә ага, Камышлыкка кереп югала. Татлы суы, дәртле җыры белән Гөлчәчәкле җирне сугара. Җир яшәрә аның суын эчеп, Ак каеннар яфрак яралар. Таң алдында аның җырларыннан Сандугачлар канатланалар. Теләр идем мин дә… Гомерем юлын Чишмә төсле җырлап үтәргә. Җырым белән җирне сугарырга, Күңелләрне бакча итәргә. Декабрь,"
Җирән кашка
"(Ильяс җыры, «Беренче яз» операсыннан)"
"Булмаса да минем пар канатым Лачын булып күктә очарга, Бар лачындай җитез чаптар атым Исәр җилне куып узарга. Җирән кашка, җитез атла, Серне сынатма ятка! Ялларыңны җил тарасын, Урамнан узган чакта."
"Җиз дагалар аның тоягында, Ефәк тасма бөдрә ялында. Дан алырмын Сабантуйларында, Җирән кашкам исән чагында. Җирән кашка, башың чайка, Бәйгеләрдә сынатма! Синең матур кешнәүләрең Яңгырасын еракта."
"Ил чигенә усал дошман килсә, Җирән кашка белән китәрбез. Дошман үзен әле белми йөрсә, Бөтен явын тар-мар итәрбез. Җирән кашка, батыр атла, Дошманга сер сынатма! Без булырбыз алгы сафта, Походка барган чакта."
"Җирән кашка, син дә сизәсең бит, Мин ярымны өзелеп сагынам. Җирән кашкам, юлны беләсең бит, Кавыштыр тиз сөйгән ярыма. Җирән кашка, башың чайка, Абына күрмә ташка, Тиз илт мине сөйгәнемә, Кояш баеган чакта."
Үпкәле минутларда
"Әминәгә Һичбер көчләү, һичбер кысрыклаусыз, Бары сине тирән сөйгәнгә — Йөрәгемне сиңа бирмәдемме, Син дә сөеп миңа килгәндә? Нинди серне синнән яшердем мин, Нәрсә генә урлап калдым мин?! Ышан, дустым, бөтен хисләремне Бирдем сиңа бер дә калдырмый. Керсез дуслык, тирән сөю хисе Безгә матур бәхет китерсен!.. Күңелләрдән бөтен шикне кусын, Керфекләрдән яшьне киптерсен!"
Өянке
"Әминәгә Өй артымда өянке Яз килгәнгә кинәнде. Мин китсәм дә, кайтсам да, Баш ияргә өйрәнде. Эштән кайткач, мин аның Күкшел күләгәсендә Көн дә утырып ял итәм Чәчәкләр тирәсендә. Кайчакта шигырь язам Мин аның кочагында, Ул ия башын минем Язуга шул чагында. Язгы җил исте кинәт, Өянкене тирбәтте, Бер яфрагы өзелеп Шигырь өстенә ятты. Өянкенең теле юк Аңлатырга хисләрен, Бәлки, юри көткәндер Ул бу җилнең искәнен!.. Сөйгән дустым еракта, Карыйм һаман шул якка; Сөйгәнем-чибәремне Артык сагынган чакта. Шул яктан да таң белән Язгы җил иссен иде. Сөйгәнемнең йөрәген Тирбәтеп үтсен иде. Һәм өянке яфрагын Койган кебек алдыма, — Сөйгәнемнән җылы хат Китерсен иде миңа. Аңласын иде җаным Җылы карашын аның Һәм дуслыгын иптәше Никадәр сагынганын. Өянке кочагында Һәм тын күләгәсендә Ял иткән кебек шулай Чәчәкләр тирәсендә — Сөйгәнем йөрәгеннән Дәрт алам мин, кабынам. Шуңар күрә мин аны Шулай өзелеп сагынам. Җиңеп, эшләп һәм яшәп Үтәргә тормыш юлын Миңа һава шикелле Кирәк аның дуслыгы. Шуңа менә мәхәббәт Һәм чын дуслык хакында Шигырь яздым өянкем Күләгәсе астында. Өй артымда өянкем Яз килүгә кинәнде. Мине сөеп, үз итеп Баш ияргә өйрәнде. Март,"
"Урман Балачакта бергә җиләк җыйган Урман буйлап үтә юлыбыз. Без китәбез инде, дус каеннар, Йә, хәзергә хуш-сау булыгыз! Үкенечкә, шаять, калмагандыр, Күп буйладык, урман, буеңны! Нарат башларына үрмәләдек, Имән төпләренә сыендык. Талдан талга күчеп, куышып йөрдек, Ботакларга басып тирбәндек, Күпме уен, күпме җыр өйрәндек, Бар да, бар да сагынып сөйләрлек. Урман безне юаш ана төсле Иркәләде: кызу көннәрдә Күләгәләп торды өстебездән, Ышыклады, яңгыр килгәндә. Җыр җырласак, дәртле җырларыбыз Кабатланды аның телендә. Яшеллегең, яшьлек җырың белән Сакланырсың, урман, күңелдә!.. Канат чыккан үсмер кошлар төсле, Без очабыз инде еракка, Акыл үсте. Хәзер тар ояда Тик ятуы ят та, оят та. Без укыйсы фәннәр, без эшлисе Данлы эшләр безне көтәләр. Ахры, дәртләр безне, канат булып, Башкалага алып китәрләр. Балачакта бергә җиләк җыйган Урман буйлап үтә юлыбыз; Без китәбез инде, дус каеннар, Йә, хәзергә хуш-сау булыгыз! Җылы якка очырып кошчыкларын Ялгыз калган төсле, моңаеп, Артта калды урман. Һәр аерылу Читен була микән шулай ук?! Моңайма син, урман!.. Гаҗәпмени Аерылуы синнән кошыңның?! Үз гомереңдә азмы бала кошны Канат биреп шулай очырдың?! Моңайма син, синең горур даның Һәм син кичкән җилләр, давыллар Син очырган дәртле кошларыңның Җырларында ерак яңгырар!"
"«Кояш нурын сөйгән гөлчәчәктәй…» Кояш нурын сөйгән гөлчәчәктәй, Ялкынланып сине сөйдем мин. Беләм, ләкин сине сөюченең Беренчесе түгел идем мин. Кояш ялгыз бик күп чәчәкләргә Назлап, сөеп нурын өләшә… Ул шулай да, ләкин мин ирексез Башкалардан сине көнләшәм. Булмаса иде җирдә бернәрсә дә, Булмаса иде башка билгеләр, Булсак иде бары икәү генә: Синең нурың белән мин генә."
"Һәдиягә Әллә ничек кенә үтте гомер, Пыскып янган төсле яшәдек… Ялкынланып сөйдек күңелебездән, Ә очрашсак, сүз дә дәшмәдек. Әллә ничек кенә булды дуслык, Бер-беребезне өзелеп яраттык… Ә үзебез көчле күңелебезне Азапладык, бирми азатлык. Бусы артык, бусы ярамый дип Киртәләдек яшьлек хисләрен!.. Без сизмәдек кайнар яшьлекләрнең Җил шикелле җитез искәнен!.. Инде хәзер менә борылып карыйм, Үкенечле үткән гомерләр!.. Нинди гаебе бар соң тойгыларның? Ник бикләнгән болай күңелләр?.."
"«Күз яшьләрем кипкән инде…» Күз яшьләрем кипкән инде, Кулда көчем беткән инде, Куй, йөрәгем, янма артык, Җитәр инде, җитәр инде! Бөтенләйгә кипкән инде Хәзер минем күз яшьләрем, Бөтенләйгә беткән инде Тирә-янда иптәшләрем. Ышанычсыз өмет белән Көнем шулай үтәр инде, Бик күп яндың, калдыр, йөрәк, Җитәр инде, җитәр инде!"
"II. Хуш, акыллым!"
"Тупчы анты Тынычлыкны саклап, корыч тубым, Чикне сүзсез озак күзәттең. Вакыт җитте, сиңа сүз бирелде, Әйт нәфрәтен бөек йөрәкнең. Мисез Гитлер белми башка телне, Кан һәм сөрем – теле төбендә. Сөйләшергә калды аның белән Хәзер бары туплар телендә. Хәтфә кырлар, сезнең өстегездән Без үтәбез чабып, ашкынып, Яудырырга фашист яуларына Тубыбыздан ядрә ташкынын. Бу ядрәдә канлы фашизмга Үч-нәфрәте совет халкының, Гитлер койган кан һәм күз яшьләрен Чагылдыра алсу ялкыны. Бу ядрәгә кушып койган эшче Йөрәгенең тирән ачуын. Шул ачуга тончык, явыз Гитлер, Җиткән инде синең шашуың!.. Тубым күзен сиңа туры төбәп Атам, әйдә, ояң көл булсын! Танкларыңның явы тар-мар килсен, Балчык белән гәүдәң күмелсен! Син агызган каннар, кискән тәннәр, Сабыйларның ачы яшьләре — Барысы өчен шушы ядрә булсын, Үч кылычының мәгърур яшьнәве. Хаклык сүзе булып, фашист күген Ярып үтсен ядрәм, ялтырап. Батарея хәзер, прицел шул ук, Бир команда, иптәш лейтенант! Ялкын телең белән әйт Гитлерга Хөкемеңне, тубым, үкереп, Хәшәрәтнең битенә, бу – халыктан Булсын соңгы утлы төкерек. Яшен булып яшьнәр минем ядрәм, Болыт булып каплар төтене; Шул төтендә эреп күккә очар Теткәләнгән фашист көтүе!"
Соңгы көрәшкә
"(Җыр) Талаучылар килде ил чигенә, Бәхетебезне тартып алырга. Күтәрел, ил, дошман өеренә, Соңгы көрәш, соңгы давылга! Ут ачыйк дошманнар явына Корыдан, диңгездән, һавадан! Соңгы кат без чабыйк тамрына, Торырлык булмасын яңадан! Тезел сафка, халык, якты бәхтең Чәчәк аткан илне сакларга. Явыз Гитлер башын бәреп ватсын Корычтан нык безнең сафларга. Ут ачыйк дошманнар явына Корыдан, диңгездән, һавадан! Соңгы кат без чабыйк тамрына, Торырлык булмасын яңадан! Мул башаклы алтын кырыбызга Комсыз дошман кулын сузмасын! Алтын бодай, татлы бал урнына Авыз итсен ачы кургашын. Ут ачыйк дошманнар явына Корыдан, диңгездән, һавадан! Соңгы кат без чабыйк тамрына, Торырлык булмасын яңадан! Үлемен тапсын фашист безнең кулдан, Соңгы хөкем шушы аңарга: Без яудырган туплар ялкынында Төтен булып очсын һавага. Ут ачыйк дошманнар явына Корыдан, диңгездән, һавадан! Соңгы кат без чабыйк тамрына, Торырлык булмасын яңадан!"
"Әйдә, җырым! Җырым, синдә минем гәүдәләнде Илне сөйгән йөрәк тибешем. Җырым иде антым: «Яшәсәм дә, Үлсәм дә тик туган ил өчен!» Ал кояшлы бәхет бакчасында Чәчәк аткан нәфис гөл төсле, Сугарылып халкым назы белән, Җимешләнеп җырым җитеште. Чагылдырды җырым шат илемдә Данлы, иркен, рәхәт яшәүне. Чишмә төсле җырым тамчысыннан Яшь күңелләр үсте, яшәрде… Килде фашист… Дуңгыз борны белән Керде җимереп илем капкасын. Эшкә җикте бөтен Европаны Ваткан, кискән канлы балтасын. Вакыт җитте… хәзер ярты юлда Куеп торып тыныч эшемне, Багышларга Ватан сугышына Үземне һәм каләм көчемне. Аргамагым, әйдә, канатлан да Җил булып оч сугыш кырына. Җырым утын корыч сөңге итеп Мин күтәрдем хәзер кулыма. Каләмемне салдым юл сумкама, Автоматым тактым аркама. Фашистларга каршы пуля һәм җыр Бил каешымда бергә саклана. Җыр таратса эфир дулкынына Илнең данлы хезмәт тавышын, Фашистларның хәзер баш очында Бомба булып җырым ярылсын!.. Яңгыра, җыр, хаклык байрагының Утлы сүзе булып һавада. Канатландыр җиңү дәрте белән Йөрәкләрне кырда, калада. Әйдә, җырым, безгә вакыт җитте, Сугыш кырын айкап үтәргә. Кара җанын тетеп фашизмның, Үләксәсен ташлыйк этләргә. Әйдә, җырым, батыр җиңү дәртен Алып керик ялкын эченә. Мин калмасам җирдә, син калырсың Һәйкәл булып үлмәс эшемә. Август,"
"Чулпанга Постта торып бүген таң аттырдым, Чулпан йолдыз калыкты, нурланып. Чулпан кызым шунда күз алдыма Килеп басты, сузып кулларын. Киткән чакта, кызым, нигә шулай Күзләремә әрнеп карадың? Сиздеңмени әткәң йөрәгенең Синең янда өзелеп калганын? Сиздеңмени синнән аерылуның Үлем төсле ачы булганын?.. Сиздеңмени синнән аерылганга Әткәң күңеле шулай тулганын?.. Тәрәзәдән озак карап бардым, Шәүләң торды күзем алдында. Син янгансың икән йолдыз төсле, Нурың сибеп гомрем таңында. Әниең белән кызым – сез икегез Тормышымның нуры идегез. Сокланырлык матур тормыш безгә Бүләк иткән иде илебез. Фашист керде басып җиребезгә, Аркасына асып балтасын… Ул яндыра, вата илебезне, Ничек шуңар түзеп ятасың?.. Киттем, кызым, якты бәхтебезне Бирмәс өчен фашист кулына; Егылсам да алга егылырмын Киртә булып дошман юлына. Мин саклармын йөрәк каным белән Илемне һәм сезне, аппагым! Шатланырмын күреп һәр таң саен Үз илемдә Чулпан калыкканын. Мәңге сүнмәс минем каным белән Җиргә туган якты Чулпаным; Сиңа биреп йөрәк тибешемне, Мин гүремдә тыныч йоклармын. Ян, йолдызым, якты нурларыңда Чагылдырып минем гомерне!.. Синең бәхтең өчен һич сызланмый Каршы алам көлеп үлемне… Хуш, аппагым, алсу таң атканда, Нурлар сибеп Чулпан калыкканда, Мин кайтырмын сиңа, җиңү даным — Автоматым булыр аркамда. Без аталы-кызлы кавышырбыз, Яшь аралаш көлеп, шатланып, Һәм карарбыз илдә давылдан соң Матурланып ал таң атканын. август,"
"Хуш, акыллым!"
"(Әминәгә истәлек) Хуш, акыллым, соңгы сәламемне Юллыйм сиңа җилләр аркылы. Барсын сиңа кайнар сәлам булып Йөрәгемнең сүнмәс ялкыны. Киткән чакта Казан Кремле Магнит төсле тартты уемны. Син балконнан мине яулык болгап Озатасың төсле тоелды. Син торасың төсле миңа карап, Аерылганга бераз көенеп; Хыялымда сине соңгы кабат Суырып үптем, яшькә төелеп. Киттем, дускай, кайнар өмит белән, Дошман явын җиңеп кайтырга. Батырларча каты сугышырга, Тап төшерми изге антыма. Бик күңелле булыр җиңеп кайтып, Бил кысышып җылы күрешү; Өмит, җаным, болай шәп шәбен дә, Ләкин… сугыш уен түгел шул!.. Хуш, акыллым, әгәр кайталмасам, Яраланып юлда егылсам, Йөрәгемдә саклап ялкыныңны, Акрын-акрын тәнем суынса, Хуш, акыллым! Соңгы минутта да Мин уйлармын синең турыңда; Уйлар минем туңган күкрәгемне Җылытырлар синең куеныңда. Соңгы кабат назлап үбүеңне Мин тоярмын салкын ирнемдә, Син татлы су миңа эчергән күк Авыр сулап яткан җиремдә. Йолдызларга карап, мин сагнырмын Күзләреңнең җылы карашын. Җилләр сыйпар синең кулың булып Күкрәгемнең тирән ярасын. Ахыр чиктә синең саф сөюең Җиңеләйтер үлем газабын, Илемне һәм сине сөюемне Каным белән җиргә язармын. Киттем, дускай, якты бәхтебезне Бирмәс өчен ерткыч кулына. Егылганда алга егылырмын, Киртә булып дошман юлына. Татлы булыр йокы… Тормышымны Батырларча бирсәм ил өчен, Тормыш дустым – синең йөрәгеңдә Дәвам итсә йөрәк тибешем. Хуш, акыллым! Соңгы сәламемне Юллыйм сиңа җилләр аркылы. Барсын сиңа кайнар сәлам булып Йөрәгемнең сүнмәс ялкыны. сентябрь,"
Дуска истәлек
"Латыйф Әмирханга Син нарядка киттең, әллә ничек Бик күңелсез булды син киткәч; Сагынырсыңмы син дә шулай, беркөн Киткәнемне минем ишеткәч?! Бергә татып фронт кыенлыгын, Аерылмаслык булып дусландык. Аерылмыйча бергә фронт кичеп, Муенын борсак иде дошманның. Исән йөреп, җиңеп илгә кайткач, Бик күңелле булыр күрешү! Ут эчендә үзем шуны уйлыйм, Күңел дисәң инде күңел шул. Үлем белән яшәү арасында Үткән шушы кызу көннәрне Бер сагынып искә алырбызмы, Әллә тәнне туфрак күмәрме? Бу тормышны бөек Ватан өчен Туры килсә җиргә салырга, Сагынырсыңмы шагыйрь дускаеңны Казан аша үткән чагында?! Кан-ут кичеп дуслык ныгыттык без, Бу дуслыктан көчле нәрсә бар? Беребез өчен беребез үләчәкбез, Безне аерып камап алсалар. Әйдә, дустым, илнең күзе бездә, Ялкын булып керик ялкынга! Без ант иттек илдән киткән чакта Җиңүчеләр булып кайтырга. Сентябрь,"
Окоптан хат
"Гази Кашшафка Кадерле дус! Кайнар йөрәгемдә Дәрт кабызган җылы хатыңны Укыдым да, тотып мылтыгымны, Кабатладым изге антымны. Мин кечкенә кеше, тар окопта Кечерәям булыр тагын да. Ә шулай да бөтен дөнья бүген Урын алган минем аңымда. Тар окобым — чиге капма-каршы Ике көчнең, ике дөньяның. Хәл ителә анда кешелекнең Киләчәге, якты идеалы. Сизәм, дускай, бөтен халыкларның Күзе хәзер безгә караган. Йөрәккә көч, кулга сәләт өстәп, Сәлам ява һәрбер каладан. Сизәм, анда айлы төннәр буе Йокламыйча ана җеп эрли, Фронттагы батыр улларына Җылы бияләйләр хәзерли. Сизәм, кызлар – безнең иркә дуслар, Станокка кушып йөрәген, Гранаталар ясый безнең өчен, Сындырырга дошман терәген. Балалар да, «Тимур командасы» Төзеп, безнең капка төбендә Киңәшәләр ятим семьяларга Ничек итеп булышу турында. Тәүлек буе чыкмый заводтан Эшли безгә Лондон эшчесе, Менә кайда дуслык тойгысының Иң тирәне һәм иң көчлесе!.. Юк, мылтыгым, синең утың белән Мин сакламыйм бары үземне, Мин кабатлыйм Гитлер бандасына Халкым кушкан җавап сүземне. Күңел тоя, илнең көчле тавышы Яңгырый һәрбер мылтык атуда. Күңел тоя, миңа терәк булып Бөек халкым тора артымда. Ничек туңсын йөрәк, тоеп тәндә Шул халыкның йөрәк җылысын!!! Ничек сүнсен өмет, сизеп илнең Җиңү утын, кайнар сулышын!!! Канат җәеп үлем куркынычы Торган саен окоп алдымда, Мин көчлерәк тоям ирек тәмен, Яшәү дәртен кайнар канымда. Күзләрдә яшь, беләм, алар горур Яшәү хисе белән яшьләнгән. Нәрсә артык җирдә, илне саклап Тар окопта батыр яшәүдән!!! Рәхмәт, дустым, салкын чишмә төсле Татлы сүзең җанга көч бирде, Илдәге дәрт, ирек, яшәү хисен Хатың аша миңа күчерде. Кил, дускаем, шушы хат аркылы Саубуллашып кайнар үбешик. Соңгы теләк: Җиңеп фашизмны, Якты илдә тагын күрешик. Октябрь,"
"Госпитальдән Яраландым… Дошман танкларының Юлын бүлеп окоп кырында Ярылганда көчле гранаталар, Мин хәлсезлек сиздем кулымда. Каным тамган соңгы гранатамнан Күтәрелде ялкын бураны. Канлы үчем дошман машинасын Кара ялкын булып урады. Ярым ауган танкның ялкынында Җиңү данын күреп илемнең, Акрын-акрын җуйдым мин аңымны Һәм… кочаклап яттым җиремне… Госпитальдә хәзер мин… Шулай да Син борчылма, тормыш юлдашым! Соңгы тамчы каным тамса тамсын, Тик антыма таплар кунмасын! Зур эшме соң кулым яралану, Авыр сулый үпкәм һаваны, Йөрәк кысыла әрнеп, чөнки бүген Туган илем авыр яралы. Яраланды ерткыч тырнагыннан Туган илнең бөек йөрәге. Күмерләнеп анда пыскып ята Украина иле өйләре. Аналарның, сабый балаларның Күз яшьләре юа җирләрне. Кара упкын суыра шат илемнең Хезмәт сөйгән батыр ирләрен. Илемдәге бәхет таңын каплап Агыла кара кан-яшь болыты. Шулай булгач, ничек тынсын йөрәк, Ничек сүнсен аның бу уты?! Зурмыни соң минем кул ярасы, Илем яшен сыккан чагында. Йөз фашистка җитәр көч бар әле Йөрәгемдә, калган канымда. Юкка фашист, җирдә тамып калган Каным күреп, үзен юатты. Бу сугышта ул бит минем кулдан Ун офицер башын югалтты. Юк, яралы түгел мин, канымны Очкын итеп сиптем дошманга. Бел, каннибал, сиңа туры килер Җир астында бездә кышларга. Сез, докторлар, тизрәк төзәтегез Бу яңлышып ләккән яраны. Ил чакырган чакта зур көрәшкә, Мин соң читтә кала аламмы!!! Син борчылма, Минем йөрәк дустым! Яраланган бу дип кайгырма! Син ил өчен кайгыр, Ватан хисе Суынмаган булсын каныңда. Әрәм итмә миңа күз яшеңне, Син бир илгә аның ялкынын. Терелсен дә, диген, минем егетем, Җиңеп кайтсын, диген, акыллым! Ил! Алдыңда синең мин ант итәм, Шаһит булсын кулым ярасы: Гитлер явын тар-мар итми торып, Якты күрмәс күзем карасы! Октябрь,"
"Каска Сугышчының күңеле чуер түгел, Юк, димәгез, бездә кайгыру. Була кайчак хәтта сөеп кигән Киемнән дә читен аерылу. Фронт кичтем, саклап ялкын көчен Йөрәктә һәм талмас кулымда, Кызыл йолдыз баскан корыч каскам Ятып калды окоп кырында. Алда урман… Дошман шул урманнан Безгә каршы шыксыз ут ачты. Күк белән җир буй-буй дулкынланган Кызыл тасма белән тоташты. Күзәтергә теләп дошман кырын, Мин күтәргән идем башымны, Шул секундта ике зәһәр пуля Яньчеп үтте корыч каскамны. Беләм… алда немец снайперы, Ул мушкага мине утырткан. Ирек бирми ике секундка да Күтәрергә башны окоптан. Мин каскамны салдым; җайлап кына Куйдым аны окоп алдына. Фашист хәзер аңа автоматтан Тырышып-тырышып пуля яудыра. Юк, егетем, юкка азапланма, Күп калмады инде гомерең, Мин күзәттем аның поскан урынын Һәм күтәрттем күккә күмерен. Күп тә үтми мәгърур «ура!» тавышы Яңгырады урман буенда. Тик… яньчелгән, ярым ватык каскам Ятып калды окоп кырында. Ул яраксыз хәзер… Тик шулай да Мин күңелдә сиздем кайгыру, Читен икән, дуслар, сөеп кигән Киемнән дә кайчак аерылу. Кием генә түгел, ул көч булып Ватан сугышына кушылды. Мин онытмам, саклап тормышымны, Җиңү биргән җансыз дустымны. октябрь,"
"Иншәр сеңелгә Мин онтырмын, бәлки, Минзәләне, Аның салкын, ефәк карларын. Тик онтылмас синең каш астыннан Сүзсез генә көлеп каравың. Килгән саен синең эшчәнлеккә Исем китеп карый идем мин. Юк, яшермим, сине гаҗәп уңган Матур сеңлем итеп сөйдем мин. Мине назлап, җылы почмагына Алган сезнең тату семьяда Мин үзләштем якын туган булып Азатка да, Иншәр, сиңа да. Бу кечкенә йортта нихәтле эш Үтә синең җитез кулыңнан; Шигырь түгел, роман язар идем Синең уңган эшең турында. Бик аз гына бушап торганда да Син кулыңа китап аласың. Исем китә, Иншәр, ничек шулай Армый-талмый эшли аласың?! Мин карыйм да кайчак эчтән генә Уйлап куям, юләр шикелле: Кызың булса булсын Иншәр күк, дим, Эшкә уңган, төскә сөйкемле. Сокланырлык матур чәчәк булып Атып килә синең яшьлегең; Яшьлегеңнең көчле яшен булып Теләр идем илдә яшьнәвен. Хуш, акыллым, авыр, канлы елда Таныштык без, үтеп барышлый. Китәм саклап кайнар йөрәгемдә Сезгә булган татлы сагышны. Исән кайтсам, тагын күрешербез, Ә кайтмасам… җырым сагынсын! Сине сөйгән шагыйрь абыеңны Җыры белән искә алырсың. ноябрь,"
Минзәлә истәлеге
"(Дусларча шаяру) Хуш, Минзәлә, синдә кунак булдым Бик аз гына, үтеп барышлый; Шуңар күрә нәни шаярулы Бу җырымны сиңа багышлыйм. Исән калсын миннән урамнарың, Урам баскан карың, бозларың. Бер лейтенант күрсә, акылыннан Шаша торган иркә кызларың. Исән калсын кызылармеец күрсә, Күкрәгенә кысып орчыгын, Мышык-мышык кына елый торган Бала җанлы карчык-корчыгың. Исән калсын шаян малайларың, Беләм, алар «сугыш» уйныйлар. Усалрак этне «Бу – Гитлер» дип, Чыбык белән тотып кыйныйлар. Исән калсын тагын таш морҗалы, Градуслы сыра заводың. Гаеп итмә инде, бераз булды, Тулгалады сыра савытым. Нишлисең бит, көяз кыз шикелле Басып тора завод кырыңда. Шулай булгач, ничек язмый түзим Ак күбекле сыраң турында. Исән калсын киноң, театрың, Карт артистың – данлы Шункарың*, Тик, ахрысы, хәзер театрны Аз уйный ул, каһәр сукканың! Исән калсын шаулы базарларың Һәм куырган тәмле симәнкәң. Исән калсын сусыз-парсыз мунчаң, Баскыч-баскыч коры эләүкәң. Исән калсын «клуб» дип аталган, Ягылмаган «конюшняларың». «Зиләйлүк» кә танго бии торган Сырлы-мырлы барышняларың. Тик әйтегез, азрак бу клубны Җылытсыннар иде киленнәр, Юкса, моны «котып» диеп белеп, Ак аюлар гына килерләр. Исән калсын эленеп-салынып торган Почмактагы пәрәвезләрең; Күзен-кашын буяп, кияү күзләп, Азап чиккән зәңгәр күзләрең. Беләм, кызлар, сезне куркытмыйдыр Ирен өчен буяу юклыгы; Беләм, беләм, сезне куркытадыр Минзәләдә кияү кытлыгы!.. Чынлап әйтәм, кияү – «мөһим нәрсә». Указ сезне мактап тормас бит! Кияүгә дә чыкмый, бала тапмый Йөрсәң, әйдә, түлә процент! Ярый, дуслар, кызу көннәрдә дә Шаяргалап шулай көлешик. Сау булыгыз, Ватан сугышында Җиңеп кайтып, исән күрешик! Ноябрь,"
"Нәрсә эшләдең? Тик бер бурыч хәзер ил алдында: Тар-мар итеп дошман көчләрен Илдән куу… Иптәш, ә син бүген Фронт өчен нәрсә эшләдең? Тик бер бурыч: бронь йодрык белән Фашизмның азау тешләрен Коеп бетерү… Әйт, син бүген менә Фронт өчен нәрсә эшләдең? Кара болыт булып ил өстендә Канлы кулы йөри фашистның. Уйладыңмы шушы шакшы кулны Ничек бергә кисеп ташлыйсын? Күбрәк танк, туплар, гранаталар, Миномётлар кирәк фронтка, Син заводта эшләп чыгарышны Күтәрдеңме шундый муллыкка? Күбрәк ит, икмәк, кием кирәк Фронттагы сугышчыларга. Чыгардыңмы өлеш хезмәтеңнең Җимешеннән өлеш шуларга? Син җиңүгә, беләм, ышанасың, Чын күңелдән шуны телисең. Тик ышанып кына көтеп ятсаң, Җиңү үзе кайчан килер соң? Хезмәт белән тизләт син илеңнең Бу сугышта җиңеп чыгуын. Бөтен эшең фронт өчен булсын, Шунда булыр ватанчылыгың. Тик бер бурыч хәзер ил алдында: Тар-мар итү дошман көчләрен, Ә син, иптәш, әйтче, бүген менә Фронт өчен нәрсә эшләдең? декабрь,"
"Суык бабай Суык бабай, кил безгә Яңа ел бәйрәменә, Чыршы әйләнәсендә Җыр җырлап әйләнергә. Ефәк кушак билеңдә, Көмеш балта кулыңда. Зифа буйлы бер чыршы Үсеп утыра юлыңда. Балтаң белән чыршыны Кисеп аудар чанаңа. Ул киенеп, ясанып Килсен безнең арага. Уенчыклар, бүләкләр Безгә тагын алып кил… Соңга калма, бабакай, Атлап түгел, чабып кил. Сиңа тагын бар әле Бер әйбәт теләгебез. Шуны уйлап ашкына Безнең яшь йөрәгебез. Син бу төнне, давыллы Җилләреңә атланып, Бар дошман окобына, Ятмасыннар мактанып. Борыннарын, битләрен Җилең белән уеп ал, Аякларын туңдырып, Яңакларын суеп ал… Кызыл Армия белән, Суык бабай, икегез, Шул фашистның-явызның Явын тар-мар итегез. Кышкы салкын буранда Бар да туңып катсыннар, Безнең туптан мәңгегә Җир астында ятсыннар. Фашист беткәч, без тагын Рәхәт яши башларбыз. Киләсе ел чыршыны Азат илдә ясарбыз. декабрь,"
"Дан Фашистларның сафын тар-мар итеп, Яртысыннан күбен юк итеп, Килеп кердек, туган авыл халкын Җиңү дәрте белән җылытып. Шатлык белән тулды җимерек өйләр, Кабындылар сүнгән учаклар. Бер карт әби мине, елый-елый: – Улым… – диеп алды кочаклап. Күңел тулды кинәт, Шатлык яше Томалады ике күземне. Шул минут мин илнең иң бәхетле Егете итеп сиздем үземне. Нинди зур дан — Штык очың белән Себереп илдән Гитлер шакшысын, Алып килү шлем йолдызыңда Кол халкыңа ирек чаткысын! Февраль,"
Җиңү
"(Этюд) Күтәрелә җирдән күксел төтен, Танклар үтә, урам шаулатып. Кыекларда кыю лачын булып Кызыл байрак җәя канатын. Хәлсез карчык кызылармеецны Кочаклаган, үкси шатлыктан. Трофейлар саный старшина, Шат елмаю йөзен яктырткан. Чагылдырып Гитлер Германиясе Язмышының шомлы шәүләсен, Аунап ята җирдә йөзәрләгән Немец солдатының гәүдәсе. Февраль,"
"Яз Уянды иртән палата, Яз исе белән тулып. Сестра керде, кояшның Беренче нуры булып. Кулында аның суланган Мимоза букетлары. Елмаеп карый аңарга Палата егетләре. – Яз килде, — диде шаян кыз. — Бу – сезгә яздан бүләк! Бүз тургай сайрый һавада, Сезгә нык саулык теләп. Ә беләсезме, егетләр, Язны бит бу якларга Сез китердегез данлыклы, Җиңүле байракларда. Сез кичә немец явыннан Арчыган җирдә бүген Гөрләвек гөрли, мимоза Елмаеп ачкан гөлен. Тезлешеп безгә һавадан Кайта кыр үрдәкләре. Кайталар картлар, балалар, Дәрт тулы йөрәкләре. Шатлыклы хәбәр тагын шул: Чигенә немец һаман. Ул ташлап качкан урында Яшәрә урман, алан… Шатланып көлде егетләр, Яшь кызга иркәләнеп, Тәмле яз һавасы белән Тутырып үпкәләрен. Һәркайсы сизде күңлендә Яшь кызның җылы назын Һәм җиңгән азат иленең Өр-яңа тормыш язын. Февраль,"
"Европада яз Канга батып, калын кар астында Калган илләр, инде терлегез!.. Фашист кышын туңган тәнегездә Шактый озак сынап күрдегез!.. Мондый кышны әле һичбер әкият, Һичбер тарих белми торгандыр. Анабыз-Җир, ярты үлек булып, Беренче кат болай туңгандыр. Фашист җиле искән җир күгәрде, Гөлләр сулды, сулар тындылар. Кояш нуры сүнде, сайрар кошлар Күктә сайрап очмас булдылар. Фашист итеге эзен салган җирдә Тормыш тынды, үлән үсмәде. Кан һәм сөрем каплап зәңгәр күкне, Җиргә тамчы яңгыр төшмәде. Фашист кергән өйдән үлек чыкты, Фашист йөргән юлдан кан акты. Балалардан фашист учак якты, Карчыклардан ялкын ялатты. Мондый кышны әле һичбер әкият, Һичбер тарих белми торгандыр. Кеше рухы, бәлки, йөз гасырга Беренче кат болай туңгандыр. Һәр караңгы төннең ал таңы бар, Һәрбер кышның кайнар язы бар. Әй… Европа, синең килер язың Безнең байракларга язылган. Фашист кышы ярты үлек иткән Ятим илләр, инде терлегез!.. Көнчыгыштан сезгә яз китерә Ал кояшлы безнең илебез. Һәр француз, чех һәм поляк сизә Ул кояшның якынлашканын, Аның нуры белән кеше терелеп, Аягүрә торып басканын. Яз кошлары очып табигатьне Уяткан күк Дунай буенда, Җиңү сүзе килә Мәскәүдән Өмит нурын сибеп юлында. Тиз килер яз… Фашист тырнагында Азап чиккән илләр кузгалыр. Ташу булып агызып алып китәр Гитлер кышын Дунай бозлары. Миллион күздән тамган күз яшьләре Ташкын булып агар бу язда; Миллион йөрәктәге нәфрәт уты Кояш булып янар бу язда. Миллион күңелдәге өмит, теләк Чәчәк булып атар кырларда. Ал чәчәге булып яңа язның Кызыл байрак балкыр кулларда. Европаны авыр йокысыннан Уяткан иң көчле чаң булып, Җир шарында даһи Сталинның Бөек чакыру тавышы яңгырый. Февраль,"
"Яшь Аерылганда, кайнар сөю белән Суырып үптең минем йөземнән; Ике генә тамчы яшең тамды Яңагыма уйчан күзеңнән. Бу тамчылар, күңел серең булып, Йөрәгемә тирән сеңделәр. Мин ныгыттым илне саклау антын Синең кайнар күз яшең белән. Изге яшең илнең үч һәм нәфрәт Уты булып үсәр күңелдә. Ядрә итеп аны мин атармын Дошманнарга сугыш кырында. Үч ялкыны, көчле янгын булып, Фашистларның йортын камасын! Ачылыгын халкым күз яшенең Дошман шунда татып карасын!.. Февраль,"
"Туганлык Украина, минем туган илем — Татарстанның туган апасы! Яраланган лачын кошы булып, Кан эчендә аунап ятасың. Вәхши немец үтте синең көләч Кырларыңны таптап, яндырып. Хатын-кызларыңны мыскыл итеп, Улларыңны үксез калдырып. Топольләрең немец балтасыннан Яраланып, җиргә аудылар. Сокланырлык зифа шәһәрләрең Каберлеккә охшап калдылар. Пычратырга халкың мәхәббәтен Тартынмады кулы палачның, Ул хурлады таптап Днепрда Изге каберен бөек Тарасның. Син кичердең чиксез авыр кайгы, Тез чүкмәдең ләкин җиңелеп. Коллык сөймәс көчле йөрәгеңдә Үч тойгысы янды илереп. Иң коточкыч нурсыз көнеңдә дә Ялгызлыкны ләкин белмәдең. Син һәр минут сиздең үз кулыңда Көчле кулын кардәш илләрнең. Татарстан – синең туган энең, Дуслык антын эштә ныгытты. Йортсыз калган ятим улларыңны Кайнар кочагында җылытты. Ата булды үксез балаларга, Кием бирде киемсезләргә. Көн-төн койды корал заводында, Уртак дошман муенын өзәргә. Ул чакырды батыр егетләрен Синең кырлар буйлап үтәргә Һәм, дошманны куып Днепрдан, Туганнарны азат итәргә. Җилдәй оча җитез акбүз атта Ак тун кигән татар егете. Чын туганлык анты – йөрәгендә, Байрагында – җиңү өмете. Бер ананың туган балалары, Ташкын булып, бергә кузгалдык. Һичкайчан да һичбер көч алдында Җиңелмәс бу изге туганлык. Март,"
"Немец солдатына Сугыш белән килдең безнең җиргә, Вәхшәт, золым безгә китердең. Илебезнең тыныч өйләренә Комсыз ерткыч булып сикердең. Нинди шәфкать булсын хәзер сиңа!.. Үз башыңа алдың кылчыңны!.. Каның белән, куркак җаның белән Түлә инде хәзер бурчыңны. Март,"
"Яз шатлыгы Яз елмаер тиздән, урманнарда Ак каеннар яфрак ярырлар. Чәчәк атар шомырт, бакчаларда Сандугачлар таушы яңгырар. Син, таратып җилдән чәчләреңне, Үткән чакта урман юлыннан, Гөлҗимешләр сиңа баш иярләр, Тик… яныңда синең мин булмам. Минем юлда – тирән ут базлары, Чәнечкеле тимерчыбыклар, Күктә оча ялкын канатларын Кага-кага чуен сыерчыклар. Кояш нурын каплап, бомба шартлый, Гөл урынына – сөрем, кан исе. Иртәнге чык булып, яз үләнен Юа монда ал кан тамчысы. Мин кайчакта куе төтен аша Ал кояшка карыйм сокланып, Чәчләремә сөртәм язгы таңның Гөлгә кунган көмеш чыкларын. Күңлем үсә минем, яз исеннән Тәмле хыял белән исерәм. Ал кояшлы алтын язым булып, Син төшәсең минем исемә. Безнең җиргә немец алып килгән Золым, вәхшәт безне аерды. Киттем синнән, штык очым белән Таратырга бу зур кайгыны. Бу коточкыч кара хәшәрәтне Үз канына батырып, юк итеп, Илгә кайтсам җиңеп тулар иде Бар теләгем, барлык өметем. Җир тазарса фашист шакшысыннан, Капламаса сөрем кояшны!.. Хаккым булыр шунда масайсам да, Җиңеп алдым, диеп, бу язны!.. Бик күңелле булыр, упкын кичеп, Сиңа кайту, янып, атлыгып, Менә ул, дип, минем җиңеп алган Алтын язым, бәхтем, шатлыгым! Март,"
"Төш Мин хәл җыям бары сине уйлап, Йокламыйча үткән кичемдә. Йоклыйм диеп җиргә башым куйсам, Син буласың минем төшемдә. Нәкъ иртәнге аксыл томан төсле, Син киләсең актан киенеп Һәм сөйлисең нидер акрын гына, Колагыма минем иелеп. Битләремнән сөеп иркәлисең, Чәчләремнән сыйпап тарыйсың. Һәм нигәдер, кинәт авыр сулап, Күзләремә минем карыйсың: «Җаным… – дисең. — Ә мин сине көтәм, Кайтырсың бит тиздән яныма? Кайтырсың бит җиңү куанычын Җиткерергә сөйгән ярыңа? Мин бүләкләр сиңа әзерләдем, Бар бүләктән артык бүләгем — Төн йокламый сине сагнып көткән, Ярсып типкән керсез йөрәгем…» Мин уянам… Ләкин аерылалмыйм Тәэсиреннән серле төшемнең, Сизәм төсле җылы, йомшак кулын Чәчләремдә якын кешемнең. Белсәң иде, җаным, шундый тәмле Һәм үкенечле була уяну. Син бит минем авыр гомремдәге Татлы төшем, якты хыялым… Сагынам, ничек сине беренче кат Кочагыма алып исердем, Ничек мине кысып күкрәгеңә, Ал ирнеңнән ялкын эчердең, Ничек мине кайнар кочагыңда Иркә бала төсле тирбәттең, Ничек илнең якты тормыш язын Үз итәргә мине өйрәттең. Мин, тормышны өзелеп сөйгән өчен, Мылтык алып киттем сугышка. Мин, дошманның канлы сөягеннән Сукмак салам азат тормышка. Көт, акыллым, тиздән мин кайтырмын, Бар вәхшәттән илем арынгач Һәм күгендә бөек Туган илнең Җиңү таңы балкып кабынгач! Син алырсың мине кочагыңа, Элеккечә назлап үбәрсең. «Бүләгем шул сиңа… ал мине…» – дип, Күзләремә карап көләрсең. Нинди бәхет… Керсез намус белән Каршылавы язын күңелнең. Мондый бәхет, мондый сөю өчен Үләргә дә каршы түгел мин. Март,"
"Кыз үлеме Йөз яралы кызылармеецны Алып чыкты сугыш кырыннан. Яраларын бәйләп, һәркайсына Су эчерде ул үз кулыннан. Яңгыр төсле, җиргә пуля яуды, Мина очты күктән, котырып. Ә ул кырда йөзнең берсенең дә Ташлап калдырмады мылтыгын. Тик… йөзенче кабат барышында Екты аны мина аяктан. Чагылдырып аның йөрәк канын, Иелделәр данлы байраклар. Менә ята ул кыз носилкада, Җил иркәләп үбә чәченнән. Болыт төсле куе керфекләре Зәңгәр күзен аның яшергән. Ярым ачык юка ал ирнендә Катып калган тыныч елмаю. Әйтерсең лә нидер сөйли-сөйли Көлемсерәп аңын җуйган ул. Йөз тормышны кабзып, кинәт кенә Үзе сүнгән бу яшь гомернең Даны яшәр, чиксез батырлыкка Рухландырып йөз яшь күңелне. Бу йөрәктә яшьли тынган яшьлек, Көн тудырган ал таң шикелле, Дошманнарга үлем, ә үзенә Мәңге үлмәс яшәү китерде. Апрель,"
III. Моабит дәфтәрләре
"Кыз җыры Мин озаттым аны сугышка, Йөрәгемнең сүнмәс кояшын. Мин озаттым аны сугышка, Мәхәббәтем булсын юлдашы. Авыр булды аннан аерылу, Ни әйтсәң дә күңел күңел шул! Авыр булды миңа аерылу, Рәхәт булыр кайткач күрешү! Артык аңа барлык бүләктән Минем аны сөеп сагынуым, Артык миңа барлык бүләктән Батырлыгы белән саулыгы. Июнь,"
Хат
(Җыр)
"Сугыштан тынган арада, Каләмне манып карага, Хат язар идем сезгә. Их, кызлар, уңган сеңелләр, Хат язар идем сезгә. Сез кушып җырга хатымны, Телгә алсагыз атымны Урамда, өегездә. Их, кызлар, уңган сеңелләр, Урамда, өегездә."
"Без дошманны илдән куып, Оясын көл итми торып, Өйгә кайтачак түгел. Их, кызлар, уңган сеңелләр, Өйгә кайтачак түгел. Кайтмасак та яныгызга, Без булсак җырларыгызда, Шатланыр иде күңел. Их, кызлар, уңган сеңелләр, Шатланыр иде күңел."
"Без булсак илнең телендә, Дәрт үсә безнең күңелдә, Көч арта беләкләрдә. Их, кызлар, уңган сеңелләр, Көч арта беләкләрдә. Ирешербез тиз теләккә, Без булсак сезнең йөрәктә, Сез безнең йөрәкләрдә. Их, кызлар, уңган сеңелләр, Сез безнең йөрәкләрдә. Июнь (?),"
"Кичер, илем! Кичер мине, илем, синең бөек Исемең белән килеп сугышка, Данлы үлем белән күмалмадым Бу тәнемне соңгы сулышта. Юк, мин сине тузан бөртегедәй Сансыз гомрем өчен сатмадым. Волхов шаһит: изге сугыш антын Соң чиккәчә керсез сакладым. Мин курыкмадым өстән яңгыр төсле Яуганда да туплар, ядрәләр, Каушамадым кан һәм үлек белән Тулганда да тирә-әйләнәм. Алда, артта, уңда һәм сулымда Киселсә дә юлым; күкрәгем Яраланып канга төренсә дә, Көчсезләнеп, мин яшь түкмәдем. Мин алдымда күрдем шыр сөяктән Котылгысыз үлем шәүләсен. Кил син миңа, үлем, бары гомрем Коллык белән төгәлләнмәсен! Мин түгелме дуска хат язучы, «Борчылма, – дип, – тормыш юлдашым, Соңгы тамчы каным тамса тамсын, Тик антыма таплар кунмасын!» Мин түгелме шигырь утым белән Ант итүче канлы сугышта? «Үлемгә, – дип, – ачы нәфрәт белән Елмаермын соңгы сулышта». «Соң чиктә, – дип, – синең мәхәббәтең Җиңеләйтер үлем газабын, Илемне һәм сине сөюемне Каным белән җиргә язармын». «Тыныч булыр йокы, тормышымны Бирсәм, – диеп, – туган ил өчен». Ышан, илем, шушы ант сугарды Йөрәгемнең соңгы тибешен! Язмыш көлде, үлем кагылмыйча Үтте яннан, минем тирәләп. Нишлим, нишлим, соңгы минутымда Пистолетым итте хыянәт! Чаян чага үзен соңгы чиктә, Бөркет ярдан түбән ташлана. Мин соң бөркет түгел идеммени, Баш ияргә шуннан башкага! Ышан, илем, шундый бөркет идем Мин дә соңгы минут килгәндә, Әзер идем, мәгърур канат җәеп, Ташланырга ярдан түбәнгә. Нишлим, сугыш дустым-пистолетым Соңгы сүздән кинәт баш тартты. Богау салды дошман кулларыма Һәм хурлыклы юлдан атлатты. Тоткынлыкта хәзер мин… һәр көнне Көн чыгышын комсыз күзәтәм. Шигырь булып чыга үч ялкыны Яраланган лачын йөрәктән. Көн чыгышы дуслар кулындагы Байрак булып көн дә кызара. Белмисез лә, дуслар, тоткын күңел Күкрәктәге җәрәхәттән түгел, Канлы үчтән шулай кыза ла! Тик бер өмит: кара август төне Илтер мине шунда җитәкләп. Өстен килер түбән әсирлеккә Үч һәм илгә керсез мәхәббәт. Тик бер өмит, дуслар: сезнең сафта Табар соңгы көрәш теләген. Яраланган, ләкин тар коллыкка Баш имәгән керсез йөрәгем. Июль,"
"Яулык Аерылганда, миңа йөрәк дустым Бүләк итте ефәк яулыгын; Мин ярама яптым ул яулыкны, Басар өчен агышын канымның. Кан табыннан куе кызыл төстә Яулык минем йөрәк турында, Сөйли миңа аның җылы назы Һәм ялкынлы сөюе турында. Мин чикмәдем, дускай, бер карыш та, Батырларча алга атладым. Яулык шаһит: сине һәм илемне Йөрәк каным белән сакладым. Июль,"
"Ирек Кая гына башым куйсам да, Кайгы талый йөрәк итемне. Кич ятсам да, иртә торсам да, Әллә нәрсәм җитми шикелле. Аяк-кулым бөтен бөтенен, Буй-сынның да сизмим кимлеген, Бар нәрсәм дә җитә җитүен, Җитми бары иркем – хөрлегем. Үзем теләп йөртер булмагач, Юк аягым минем, юк кулым. Нәрсә соң ул, иркем булмагач, Бар булуым белән юклыгым. Атам-анам юкта, илемдә, Әйтегез, мин ятим идемме? Мин югалттым дошман җирендә Анамнан да якын илемне. Мин кол монда, йортсыз-ирексез, Ирексез һәм илсез – мин үксез. Атам-анам булган булса да Булыр иде урным бусага. Булыр идем һаман мин ятим, Тик таланган этләр миңа тиң. Алтын иркем, азат тормышым, Кая очтың киек кош булып? Ник очмады соңгы сулышым Шунда бергә, сиңа кушылып? Белдем микән ирек кадерен Хөр чагында, дуслар, элек мин? Татып авыр коллык җәберен, Инде белдем тәмен ирекнең! Шатландырса язмыш күңелне, Кавыштырып ирек-сердәшкә, Багышлармын калган гомерне Ирек өчен изге көрәшкә. Июль,"
Тик булса иде ирек
(Җыр)
"Карлыгач булса идем, Канат кагынса идем, Җидгән йолдыз батканда, Чулпан йолдыз калыкканда, Туган илем, якты өем, Очып сиңа кайтыр идем, Сызылып таңнар атканда."
"Йә булсам алтын балык, Ак дулкыннарын кагып, Ярсып дәрья акканда, Ташып ярдан ашканда, Таң сөмбелем, нечкә билем, Йөзеп сиңа кайтыр идем, Күлне томан япканда."
"Булсам җитез аргамак, Көмеш ялымны тарап, Таң җилләре искәндә, Үләнгә чык төшкәндә, Чулпан кызым, таң йолдызым, Чабып сиңа кайтыр идем, Гөлләр хуш ис сипкәндә."
"Юк, барсыннан да элек, Тик булса иде ирек, Кылчым булса кынымда, Карабиным кулымда, Сине саклап, туган җирем, Мин ирләрчә үләр идем Данлы сугыш кырында."
"Урман Кояш батты күптән, ә мин һаман, Авыр уйлар тулы күңелдә, Күз алмыйча күрше урманнардан, Басып торам ишегем төбендә. Бу урманда, бәлки, партизаннар Кичке ашка учак яккандыр. «Бабакай» ның батыр егетләре Разведкадан йөреп кайткандыр. Партизан «Т», бәлки, төнге яңа Кыю эшкә план корадыр. Аның утырып кылыч кайраганын Ишеткәндәй була колагым. Урман, урман, мине синнән аера Чәнечкеле тимер коймалар. Аерса да тәнне, коллык сөймәс Мәгърур күңлем өчен юк алар. Күңелем оча, урман, буйларыңда Сукмагыңны барлый, тикшерә. Кич ятсам да, иртә уянсам да, Синең дәшкән тавышың иштелә. Урман, урман, мине син чакрасың, Наратларың җилдән тибрәтеп. Син шаулыйсың, миңа канлы үч һәм Соңгы көрәш җырын өйрәтеп. Урман, урман, миңа чиксез авыр Бу хурлыклы түбән әсирлек! Әйт син миңа, илдәш дусларымны Кайсы почмагыңа яшердең? Урман, урман, мине илт син шунда Һәм корал бир минем кулыма! Үләр идем аклап йөрәгемнең Керсез антын сугыш кырында. Июль,"
"Кызыл ромашка Иртәнге таң нурыннан Уянды ромашкалар. Елмаеп, хәл сорашып, Күзгә-күз караштылар. Назлады җил аларны, Тибрәтеп ак чукларын. Таң сипте өсләренә Хуш исле саф чыкларын. Чәчкәләр, кәефләнеп, Җай гына селкенделәр. Һәм кинәт шунда гаҗәп Бер яңа хәл күрделәр. Ерак түгел моңаеп Утыра ромашка кызы, Тик чуклары ак түгел, Кан шикелле кып-кызыл. Ромашкалар бар да ак, Аерылмый бер-береннән; Ничек болай берүзе Ул кызылдан киенгән? Әйттеләр: «Син, сеңелкәй, Ник үзгәрдең? Нишләдең? Нигә кызыл чукларың? Нидән алсу төсләрең?» Әйтте кызыл ромашка: «Төнлә минем яныма Ятып батыр сугышчы Атты дошманнарына. Ул берүзе сугышты Унбиш укчыга каршы; Чигенмәде, тик таңда Яраланды кулбашы. Аның батыр ал каны Тамды минем чукларга. Минем кызыл күлмәгем Бик ошады Чулпанга. Егет китте, мин калдым Канын саклап чугымда, Көн дә аны сагынып Балкыйм мин таң нурында». Июль,"
Сандугач һәм Чишмә
(Баллада)
"Таң атып, нурлары Үпкәндә кырларны, Чишмәләр, күлләрне Һәм калын урманны, Сандугач, уянып, Канатын кагына Һәм карый ашкынып Тын урман ягына. Ул якын сердәше Чишмәне сагына; Таң кошын юксынып, Чишмә дә зарыга. Сихерле тормышы Бу ике гашыйкның Кабынды мәхәббәт Утында яшьлекнең. Бәйләде аларны Ялкынлы саф сөю; Саф сөю алдында Нечкәреп баш ию. Һәр иртә Сандугач Чишмәдә коена. Бу аңа чиксез зур Дан булып тоела. Иркәли таң кошын Зөбәрҗәт тамчылар. Әйтче, бу күрнешкә Сокланмый кем чыдар?!"
"Таңнарның берендә Иркә кош – Сандугач Уянып карангач Һәм канат кагынгач Килде тиз сердәше Чишмәгә… Тик аның Кайгылы моң баскан Чәчәкле буйларын. Чишмә тын: ул көлми, Тибрәнми, селкенми, Акбүз таш өстендә Тамчылар сикерми. Болганып каралган Көмештәй саф суы; Уйлары таралган, Йөрәге ярсулы. Сандугач аптырап Сорашты дусыннан. Һәм әйтте сердәше Дип: «Кичә шушыннан Үтте ил дошманы, Яшеренеп яр буйлап, Минем саф, шифалы Суымны агулап. Канечкеч, юлбасар, Ул кача артыннан Аны нык күзәтеп Килгән яшь батырдан. Ул белә батырның Инешне кичәсен Һәм, сусап, минем саф Суымны эчәсен. Ул эчкәч, агудан Шул минут үләчәк. Ә дошман котылып, Талап көн күрәчәк. Әйт, нишлик, сердәшем? Әйт, нишлик, акыллым? Ничек соң коткарыйк Илебез батырын?» Сандугач аз гына Уйланып торды да Җанланып эндәште Чишмәгә тын гына: «Кайгырма, күз нурым! Ул килсә эчәргә, Коткарам мин үзем, Мин беләм нишләргә!»"
"Килде ил батыры Мылтыктан, кылычтан, Йөрәге һәм анты Катырак корычтан. Илгә саф мәхәббәт Ярсыта йөрәген, Дошманны юк итү Аның бар теләге… Ул арган, алҗыган, Татып яшь ачысын, Ах, әгәр булсачы Бер генә тамчы су! Ул күрде Чишмәне, Төште тиз атыннан; Әлсерәп үзәген Көйдергән ялкыннан. Ул теләп эчәргә Чишмәгә омтылды. Шулвакыт Сандугач Сайрарга тотынды. Ул сайрый, Егетнең Алдына ук кунып, Ул сайрый, нәрсәдер Сөйләгәндәй булып. Ул сайрый ялкынлы Саф сөю турында Һәм сөйгән йөрәкнең Ярсуы турында. Ул мактый көрәштә Кабынган тормышны, Дан белән суланган Иң соңгы сулышны. Ул мактый дустына Бирелгән күңелне, Ул сөйли сөюнең Җиңгәнен үлемне. Ул сөйли чын дуслык, Турылык турында, Нинди көч бу кошның Ялкынлы җырында! Тик Егет аңламый Телен таң кошының, Тойса да йөрәге Хисләрен дусының; Серле җыр иң нечкә Кылларын күңелнең Чиртсә дә, ул сизми Килгәнен үлемнең."
"Эчәргә дип Егет Чокырга иелә Һәм кипкән иренен Чишмәгә тигерә. Шулвакыт кош аның Ирененә сугыла; Бер тамчы эчә дә Чишмәгә егыла. Сөйгәне куенында Соңгы кат талпынгач, Шат, мәгърур һәм батыр Җан бирә Сандугач. Ә Чишмә, чайкалып, Ярларга ташлана. Урнында тик көйгән Кап-кара таш кала. Яшь Егет аз гына Торды да инештә, Таң калып бу серле Һәм гали күрнешкә, Чишмәне калдырып, Атына атланды. Юлбарыс шикелле, Дошманга ташланды. Ул сизде күңлендә Иң гали хисләрнең Өр-яңа көч белән Кабарып үскәнен. Ул улы хөр илнең Һәм бөек атаның, Ялкынлы йөрәктән Ул сөя Ватанын. Яшәде ул сөеп, Һәм үләр беркөнне Нәкъ мәгърур Сандугач Һәм Чишмә шикелле. Июль,"
"Кошчык Чәнечкеле тимерчыбык белән Уратылган безнең йортыбыз. Көне буе шунда казынабыз, Әйтерсең лә тирес корты без. Кояш чыга койма аръягында, Күрше кырлар нурга коена. Тик нигәдер аның нуры безгә Тими үткән төсле тоела. Ерак түгел урман, кыр… Кемнеңдер Ишетелә чалгы кайравы. Кичә шуннан бер кош очып килеп, Шул коймага кунып сайрады. Чакырсам да, кошчык, Син бу йортка Үзең теләп очып кермәссең. Керә күрмә, безнең кан-яшь йотып Интеккәнне үзең күргәнсең. Сайра безгә шушы нәләт төшкән Койма аша гына булса да, Шунсы да бит безгә зур юаныч, Җырларыңнан күңел тулса да. Син очарсың, бәлки, минем илгә, Син ирекле, җитез канатлы. Тик әйт, кошчык, Синең минем янга Бу килүең соңгы кабатмы? Соңгы кабат булса тыңла, кошчык, Соң теләген мәгърур җанымның: Оч син илгә нәфрәт һәм мәхәббәт Җыры булып тоткын шагыйрьнең. Ук шикелле үткен канатыңнан, Таң шикелле якты җырыңнан Таныр сине халкым: «Бу, – дип, – аның Соңгы җыры көрәш кырыннан. Чәнечкеле чыбык бәйләсә дә, — Дип, – шагыйрьнең аяк-кулларын, Бер көч тә юк җирдә богауларлык Аның кайнар йөрәк моңнарын». Оч син, кошчык, көчле җырым булып, Шушы сиңа соңгы теләгем. Тәнем калсын монда, (Нәрсә ул тән?) Барсын илгә минем йөрәгем. Август,"
"«Үткәндә кичергән…» Үткәндә кичергән Кайгылар, газаплар Барсы да онтыла, Барсы да җуела. Төн үтеп, күңелле Көн тугач, азактан Берсе дә булмаган Шикелле тоела. Аһ, ләкин онтылмый Гомергә, гомергә Электә татыган Шатлыклар, рәхәтләр — Яндырып йөрәкне, Саклана күңелдә Кадерле минутлар, Бәхетле сәгатьләр. Сентябрь,"
"Авыру сызмалар Җиңәр, ахры, мине юләр үлем, Мин суыктан, беттән, ачлыктан Үләрмендер шулай, мич башында Туңып үлгән төсле карчыклар. Хыялландым ядрә давылында Батырларча сугышып үләргә… Юк, булмады, сукыр лампа төсле Калдым инде пыскып сүнәргә. Юкка чыкты бик күп теләкләргә, Күп эшләргә булган өмитләр. Юкка яздым: «Көлеп үләрмен!» – дип, Юк, үләсе килми, егетләр! Күпмени соң әле эш кыйраттым, Күпмени соң әле яшәдем?! Хәзергедән бик күп файдалырак Булыр төсле алда яшәвем. Татымадым элек мин һичкайчан Мондый көчле, мондый әрнешле Йөрәктәге дәртне һәм нәфрәтне, Мәхәббәтне, үчне, сагышны! Әле сиздем кеше йөрәгенең Шундый көчле яна алганын. Аһ, үкенеч, ләкин бу ялкынны Мин илемә бирә алмадым. Үлеммени безгә үкенечле, Халкың өчен булса үлемең? Күтәралмыйм, дуслар, мин хурлыгын Ачтан шулай егылып үлүнең. Мин яшәргә телим бирер өчен Илгә соңгы йөрәк тибешен. Үлгәндә дә әйтә алсам иде, Үлдем, диеп, туган ил өчен! Сентябрь,"
"Сыра залында Озак йөргәч урын алмаштырып, Килеп ләктем сыра кибетенә… Шушыннан да ипле урын булмас Безнең ише бистә егетенә. Элек, бәлки, актык җитмеш тингә Мин бер чәркә сыра эчкәнмен. Хәзер, көн дә калып, төбен чүмерәм Һәр бушаган калын мичкәнең. Монда көнгә йөзләп мичкә бушый, Башым җитми минем шунсына: Кем эченә шулай сыеп бетә Йөз мичкәдән аккан бу сыра? Ничек җитсен башың, үз эчеңдә Ул мичкәнең төбе күпергәч, Кубар төсле башың биеп йөргәч, Битең, борының кызып бүртенгәч? Кемнәр генә булмый безнең залда: Артист, шагыйрь, күмер сатучы, Композитор, кассир йә бухгалтер, Йә шундыйны читтән атучы. Киткән чакта кайсын озатасың, Назлап, сыйпап, мактап, иркәләп. Ә кайберсен куып чыгарасың, Якасыннан тотып, типкәләп. Әйтмә инде, төрле хәлләр була, Үз-үзеңнән кайчак куркасың! Бер җирдә юк мондый кайнап торган Кеше белән шешә боткасы. Әнә… утыра анда бер директор, Өстәлендә – унлап шешәсе. Сәгать саен аның эче үсә, Сәгать саен шиңә кесәсе. Менә артист… кичә ул туп-туры Безнең залдан керде сәхнәгә, Чалма киеп чыгып, «Ревизор» да Бөтен илгә булды мәсхәрә. Яшел күзле мәшһүр шадра шагыйрь Бездә яза бөтен шигырен, Гонорары белән шул шигырьнең Каплый бара сыра чыгымын. Композитор беркөн безнең залда Операга куйды апара, Биш литрны көн дә өсти бара — Апарасы һаман кабара. Кассир Гыймай кичә бездә булды, Госбанктан кайтып барышлый, Бүген күрдем үзен милициядә, Борыны төшкән, йөзе сагышлы. Айныталмый кичә бер юанны Тәкать корды, тәмам җан чыкты, Кич хатыны килде, аны эзләп, Бер карауда ирен айнытты. Без загстан кимме? Әле менә Беркөн бездә шундый хәл булды: Бер кыз белән егет кушылдылар, Бер ир белән хатын аерылды. Кунак булды беркөн парикмахер. Һәм шул көнне минем кунагым Сосиска дип ялгыш кисеп алган Бер мескеннең борынын, колагын. Шул көнне үк үзе борынсызны Алып килеп безгә сыйлады. Шунсы кызык, теге борынсызы: – Ник белмәдем кадерен син җанкайның Моңарчы! – дип үксеп елады. Әйтерсең лә борыны, колаклары Туйдырганнар аңа тәмамән. Әйтерсең лә, борынын кисеп, аны Ул коткарган бик зур бәладән. Пекарь тапты кичә трубкасын Безнең залда икмәк эченнән. Аны үзе, бездән эчеп кайтып, Ул икмәккә кушып пешергән. Бер пожарник, бездән исреп кайтып, Каланчага менеп йоклаган, Каланчада шул көн пожар чыккан, Ләкин беркем набат сукмаган. Һәм каланча янган. Икенче көн Пожарникны эштән куганнар. Сыра шул ул! Әле минем белән Шундый бер хәл булды, туганнар! Нәфсем төшеп, калын бер мичкәнең Өстен ачып эчтем чүмечләп. Егылганмын мичкә эченә үк, Чүмеч саны булгач унөчләп. Лоцманы күк баткан пароходның Йоклаганмын мичкә эчендә, Колач җәеп сыра диңгезендә Йөзеп йөрим, имеш, төшемдә. Уяттылар мине, айныттылар, Җавап алган төсле иттеләр. Һәм якамнан ипләп тоттылар да Итек белән артка типтеләр. Инде хәзер сыра заводына Керергә дип йөрим чамалап, Керә калсам, болай юләр булмам, Үз турымда сатмам яманат. Мин мичкәнең хәзер өстен ачмам, Кадак белән төбен тишәрмен Һәм, авызыма нечкә салам кабып, Артка гына посып эчәрмен. Сентябрь,"
"Шагыйрь Төн утырып шагыйрь шигырь язды, Ак кәгазьгә тамды яшьләре. Тышта давыл иде; бертуктаусыз Күк күкрәде, яшен яшьнәде. Җил, ишектән кереп, өстәлдәге Кәгазьләрне чәчте, туздырды. Аннан, чыгып тышка, йөрәк яргыч Ачы тавыш белән сызгырды. Тау-тау булып дәрья дулкынланды, Яшен сукты калын имәнне. Эчпошыргыч шомлы тынлык басты Тирәдәге карсак өйләрне. Тик төн буе шагыйрь бүлмәсендә Ут балкыды көннән яктырак. Давылланып, аның йөрәгеннән Ак кәгазьгә хисләр актылар. Шагыйрь торды тынып таң алдыннан, Язганнарын җыйнап яндырды. Үзе китте чыгып… Җил басылды, Давыл тынды, ал таң кабынды. Төн утырып шагыйрь нәрсә язды? Нинди хисләр аны ярсытты? Язганнарын биреп җил иркенә, Таңда үзе кая ашыкты? Сез сорагыз аны исәр җилдән, Яшеннәрдән, дулкын тавыннан; Һәм сорагыз ямьсез төнне куып, Таң тудырган көчле давылдан. Октябрь,"
"Аерылу Читен дә соң артык һичбер вакыт Күрешмәсне сизеп аерылу; Мәхәббәт һәм дуслык җир йөзендә Булган чакта бөтен байлыгың. Мәхәббәт һәм дуслык җебе белән Багланганда керсез күңелләр, Бер-берсеннән башка бар мәгънәсен Югалтканда җирдә гомерләр, Кинәт кенә ачы язмыш җиле Аера сине якын дусыңнан. Соңгы тапкыр үбү һәм күз яше Чыкмый аннан мәңге исеңнән. Күпме булды минем якын дуслар, Күпме иде сөйгән иптәшем. Калдым ялгыз, саклап яңагымда Һәркайсының кайнар күз яшен. Белмим, тагы нинди упкыннарда Мин чайкалып шулай йөзәрмен. Тик һәркайчан сулган яңагымда Соңгы яшен дусның сизәрмен. Күп татыдым җирдә мин ачысын Үзәк өзгеч авыр сагышның. Елатып һәм кайнар үбештереп, Дустым белән, язмыш, кавыштыр! Айлар түгел, еллар… авыр хәсрәт Тавы булып торды йөрәктә. Бер минутлык күрешү бәхете белән Инде, язмыш, мине бүләклә! Октябрь,"
"Дару Кыз авырды, тәне ут шикелле, Сулгып-сулгып тибә йөрәге. Гаҗиз калды доктор, авыру кызга Бер дару да файда бирмәде. Яткан чакта авыру түшәгендә, Авыр төшләр белән саташып, Ачылды да ишек, юл киеменнән Кайтып керде кызның атасы. Маңлаенда батыр яра эзе Һәм билендә поход каешы. Еллар буе кызны зарыктырды Шул атаның йөрәк сагышы. Таныш йөзне күреп, кыз елмайды: «Әти!» – диеп, аңа үрелде. Шул төнне үк йөздән тире чыкты, Кызу кайтты, тәне сүрелде. Гаҗәпләнмә, доктор, күреп кызның Дару эчми кинәт савыгуын. Белмәдеңме җирдә «сөю» дигән Иң куәтле дәва барлыгын! Октябрь – ноябрь (?),"
Кылыч
Кылыч белән кергән —
"Кылычтан үләр. Александр Невский – Аягыңда, егет, күн итек, Көмеш саплы кылыч билеңдә. Аргансыңдыр авыр юл үтеп, Кунып китче минем өемдә! Төреп сине ефәк юрганга, Йоклатырмын назлап, иркәләп. Кан, яшь белән җирне юарга Өлгерерсең әле иртәгә!.. Зифа буйлы купшы әфисәр Яшь хатынның сүзен ишетте. Гайрәтләнеп көяз башкисәр Каты ябып керде ишекне. – Чибәр хатын, сине яраттым, Кем син үзең, белмим исмеңне… Табып китер тавык, аракы! Җәй урныңны, чишен өстеңне! Хатын, суеп, тавык пешерде, Аракысын салып эчерде. Майлы күзле майор бу сыйдан Кәефләнде, тәмам исерде. Кадрен белеп юмарт бу өйнең, Ул тарттырды итек кунычын. Салып бирде аннан мундирын, Көмеш саплы матур кылычын. Майор ятты, юан корсаклы. – Йә, ач, – диде, – миңа кочакны! Сузып аңа ялан кылычны, Хатын әйтте аңа шул чакны: – Син хурладың минем җиремне, Син үтердең минем иремне… Инде тагын йөрәк хисемне Калҗа итеп сиңа биримме? Килешсә дә кылыч билеңә, Көтмә бүген ярдәм корычтан! Кылыч белән кердең илемә, Үлемең булыр шушы кылычтан. Шуннан хатын сузып яткырды Бу котырган камыр батырны. Көмеш сабына кадәр кылычны Йөрәгенә аның батырды. – Сый җитәрлек булды тилегә! Тыпырчынма, майор, тынычлан! Кылыч белән кердең илемә Һәм үлемең булды кылычтан. Октябрь – ноябрь (?),"
"Ишек төбендә Үтеп барам шулай урам буйлап, Парадныйда күрәм: бер бала Звонокка үрелә, буе җитми, Аптырагач карап уйлана. Мин балага киләм: – Әллә, – димен, — Звонокка буең җитмиме? – Җитми шул, – ди. – Кая, үзем басыйм. Бернеме, – дим, – әллә икеме? – Биш, – ди. Басам. Шуннан бала әйтә: – Абзыкай, син нинди йөрәкле! Әйдә качыйк хәзер, хуҗа чыкса, Икебезгә дә бирер кирәкне! Декабрь,"
"Кол Ул, куркып, дошманы алдында Калтырап күтәрде кулларын. Сугышның иң кызган чагында Ташлады кулыннан коралын. Дошманы, сүгенә-җикренә, Кулларын каерып бәйләде. Өстенә тау хәтле йөк төяп, Камчылап тылына әйдәде. Ул бара, кан юа җилкәсен Камчы һәм дошманы йөгеннән. Шәм кебек төз буе нишләсен? Көянтә шикелле бөгелгән. Кешелек сыйфаты бу чакта, Әйтегез, бармы бу мескендә? Аягы, куллары һәм хәтта Җаны да хуҗасы иркендә. Юк сиңа кешечә көн итү, Бикләдең син гомер юлыңны… Дошманың алдында, егетем, Бер куркып күтәргәч кулыңны, Йә сугыш син яклап хаклыкны, Йә сайла кызганыч коллыкны. Беренче юл нинди данлыклы, Икенчесе нинди хурлыклы. Гыйнвар,"
"Хәдичә Күрше кызы Хәдичә, Шулай гадәттәгечә, Озак йөреп бакчада, Кичегеп кайтты кичә. Каравылчы карт аның Ишетмәгән кайтканын. Шуңа күрә ачмаган Хәдичәгә капканы. Капкада – тимер йозак, Хәдичә көткән озак. Тышта кунып булмый бит, Булса да гәрчә йөз ак. Ахры, кызга уй керә, Төнлә белән кем күрә? Күп тикшерми Хәдичә, Койма аша сикерә. Кайтып керә йортына, Кайткач бар да онтыла. Тик, кадакка эләгеп, Юбка гына ертыла. Ул көн соң дип ямамый, Аны-моны карамый. Иртән китә хезмәткә, Кичегергә ярамый. Әле дә кичә соң кайтып, Йоклаган кырын ятып; Күрше карчык эшенә Чак җибәргән уятып. Менә бара ул, кара! Юбка гына чайкала. Исе китеп, хатын-кыз Юбкага карап кала. Икенче көн ни күрәм? — Бер елыйм да бер көләм. Урам тулы хатын-кыз, Бар да ертык юбкадан. Күрче, күршем теккәнче, «Мода» дип көн үткәнче, Бар да ерган юбкасын Бот төбенә җиткәнче! Әй Хәдичә, Хәдичә! Кичегеп кайтып кичә, Нинди эшкә чуалдың — Яңа мода чыгардың. Кызлар, төнлә йөрмәгез! Коймадан сикермәгез! Тагын әллә ни ертып: «Мода», – дия күрмәгез. февраль,"
"Томаулы гыйшык Егет чагым; үлеп гашыйк булдым Контордагы бер яшь матурга. Шагыйрьләрчә әйтсәк, гыйшкым минем Чәчәк атты кышкы салкында. Гөнаһ шомлык! Кышкы салкын белән Томау төште беркөн борынга. Һәм томаулы килеш киттем шулай Кыз чакырган махсус урынга. Утырабыз икәү; мин яулыкны Калдырганмын онтып өемдә. Ә борын нәкъ төпсез кое кебек, Сәгать саен литр кимендә. Нишлим инде, тәмам гаҗиз булдым, Сүз әйтергә хәтта тилмерәм. «Җаным!» дим дә «һач» дип бер төчкерәм, «Сөям!» дим дә борын сеңгерәм. Ансы бер хәл, бәлки, төчкерми дә Утырыр идем тавышсыз гына. Гашыйкларча авыр сулыйм дисәм, Ямьсез итеп борын сызгыра. Бәла икән, дуслар, томау белән Гыйшык арасында тартышу! Кочакла да кызны, син әйт, имеш: «Мин… һаптечү, сине… һаптечү!» Утыра торгач, ахры, мин, дәртләнеп, Тотып кызның ике кулыннан, Бер кызык сүз әйтеп көлгән идем, Чыкты куйды куык борыннан. Куык кунды барып кыз борнына, Кыз аптырап битен каплады. Мин дә сиздем шунда, мескен гыйшкым Кызган куык төсле шартлады. Кыз торды да кинәт, әйтте миңа, Еламады үзе, көлмәде: «Сөям, диеп, кызга үрелгәнче, Сөрт борыныңны, егет, элгәре!» Кызым китте, мин дә шул гарьлектән, Түзалмыйча йөрәк януга, Ни кызык бар миңа яшәүдән дип, Аптекага киттем агуга. Ярсый-ярсый бардым, һәм һич бушка Булмады бу минем баруым. Алып кайттым өйгә аптекадан Бик куәтле… томау даруын. Мин күрмәдем артык мәгъшукамны, Томау бетте, гыйшкым онтылды. Көчле булды дару, егет күңеле Ике чирдән бергә котылды. Яшьлек үтте, инде картаелды, Яшим хәзер читтә, ышыкта. Теләсәм дә хәзер ләкми миңа Бер томаулы гына гыйшык та. Март,"
"Бүреләр Кешеләр сугыша, кан коя, Киселә меңнәрчә гомерләр. Төн буе, улашып, якында Иснәнеп йөриләр бүреләр. Күпме кан, күпме яшь ат ите! Ялтырый бүренең күзләре. Бит моны төн буе атышып Тураган кешеләр үзләре. Бүреләр башлыгы карт бүре, Исереп кешеләр канына Йөргәндә, сискәнеп туктады Бер авыр яралы янына. Яралы ыңраша, саташа, Каенга терәгән башкаен. Кызганып егетне, җил белән Тибрәнеп сыкрана ак каен. Кызганып егетне, елыйлар Миләүшә һәм лалә чәчәге. Тәгәри үләнгә чык түгел, Гөлләрнең гөнаһсыз яшьләре. Карт бүре егетне иснәде, Аптырап күзенә карады. Һәм кинәт, нидәндер сискәнеп, Бер читкә тайпылды яралы. Яралының зәгыйфь сулышы Бәрелде бүренең борнына. Юк, бүре тимәде, сак кына Борылып юнәлде юлына. Таң белән килделәр кешеләр, Күрделәр яралы егетне. Яртылаш ул тайган исеннән, Шулай да яшәве өмитле. Кешеләр егетнең тәненә Кыздырып шомполлар бастылар. Туйганчы җәфалап, соңыннан Ялгыз ак каенга астылар. Кешеләр сугыша, кан коя, Киселә меңнәрчә гомерләр. Төн буе, улашып, якында Иснәнеп йөриләр бүреләр. Бүреләр, аһ… ләкин бүреләр Бу кадәр үк ерткыч түгелләр. Март,"
"Бер кызга Кызык кына булды бу очрашу, Син ерактан, мин дә ерактан. Ә күптәнге якын танышлар күк Кул кысыштык икәү йөрәктән. Исмемне дә юньләп белмисеңдер, Үзең шундый сөеп карыйсың. Йөрәгемнең язгы гөлләр төсле Саф булуын сиздең, ахрысы. Безнең гомер тулы һәр ваклыкка, Эчпошыргыч ямьсез бушлыкка; Нәрсә җитә менә шундый матур, Шундый керсез, кайнар дуслыкка! Нәрсә җитә синең күзләреңнең Ялкыныннан шулай кабынып Яшәү, җирдә гомер ахрынача Назлы карашыңны сагынып. Мин үзем дә белмим, нәрсә безне Бәйләде соң аера алмаслык?! Без сөйләшеп түгел, серебезне Күз карашы белән аңлаштык. Шундый назлы, гади күз карашын Шагыйрь йөрәгеме аңламас? Сөяксез тел кайчак алдаса да, Күз карашы, җаным, алдамас. Еллар үтеп, тагын бер очрашсак, Яшерә алмый шатлык яшемне, Мин, кулыңны кысып, чын күңелдән: – Сердәшем! – дип, сиңа дәшәрмен. Аерса да безне язмыш җиле, Алып китеп сине еракка… Киңәшем шул: җирдә иң кадерле Бу дуслыкны, бәгърем, югалтма! Тик бер теләк: сөю уты белән Канатланса иде күңелләр. Сөю дымын эчеп бер тамырдан, Чәчәк атса иде гомерләр. Ашкынулы сөю ялкынында Үтсә иде яшьлек вакытлар. Әйтче, бәгърем, миңа җир йөзендә Шуннан артык нинди бәхет бар?! Май,"
"Бакчачы Бик уңган безнең бакчачы бабай, Яше үзенең туксанда бугай. Ул кояш белән бергә кузгала, Көрәген ала, җиңен сызгана. Түтәлләр казый, гөлләр утырта, Алмагачларның башларын кырка. Түтәлне тутырып үсә җиләкләр, Нәркиз, миләүшә, сөмбел һәм мәкләр. Язын бакчага кайталар кошлар, Безнең кадерле канатлы дуслар. Бигрәк күңелле май башларында, Каеннар яфрак ярган чагында. Шул чакта бабай кинәт яшәрә, Талларга карап, күзе яшьләнә. Бу таллар беркөн үсеп җитәрләр — Яшьләр бакчаны мактап үтәрләр. Үлсә дә беркөн безнең бакчачы, Һәр яз яшәреп яшәр бакчасы. Шаулар сагынып дусты карагай, Нинди бәхетле бакчачы бабай! Май – июль (?),"
"Гашыйк һәм сыер Мин чәчәкләр җыйдым, сөеклемә Бәйләм итеп бәйләп китердем. Күрсен иркәм аның кулдалыгын, Йөрәгемнең, бәхтем, иркәмнең. Аһ, ни гарьлек, кызым чәчәкләрне Тәрәзәдән тышка ыргыткан. Ә аларны сыер ашап киткән… Ничек түзим үлми хурлыктан! Гашыйк сүзен сыер ишетте дә Гаҗәпләнеп башын селкеде: – Исем китә, – диде, – бу гашыйкка, Карап торсаң, кеше шикелле! Аңламыйча, ахмак, эшнең төбен, Нигә шулай кыза, тузына? Мин ашасам аның чәчәкләрен, Сөт бирәм бит сөйгән кызына. Минем сөттән аның йөзе алсу, Минем сөттән – таза, сөйкемле, Тәне йомшак, аның тешләре ак, Яңа сауган сөтем шикелле… Уйга калды гашыйк… – Чын да, – диде, — Ник тиргим мин бу сөтбикәне? Ул бит көн дә, кырдан үлән җыеп, Каймак белән сыйлый иркәмне! Азык булсын гөлем сыерына, Мин теләмим артык һичкемне! Миңа шул да бәхет, әйдә, иркәм Каймак итеп эчсен гыйшкымны… Һәм юанды гашыйк… Хәзер көн дә Чәчәк җыеп чишмә буенда, Кызга түгел, китереп чәчәкләрне Ул ашата икән сыерга. Май,"
"Назлы сөяркә Шаһзадәнең иркә сөяркәсе Әйтте беркөн назлап сөйгәнен: – Мине сөйсәң үтер туганыңны, Китер ватып яңак сөяген. Мәхәббәттән аңын җуйган егет, Кызның күндәм колы шикелле, Үтерде дә сөйгән ир кардәшен, Баш сөяген кызга китерде. Кыз сөякне тутырып агу салды Һәм егеткә бирде: – Эч! – диде. Егет эчте… Гыйшык аның өчен Бер тылсымлы, серле көч иде. Дөнья, дөнья… Ул да, чын күңелдән Аны өзелеп сөйгән өченме, Яшьлегемнең кипкән сөягенә Салып миңа агу эчерде. Август (?),"
"Соңгы җыр Җир йөзе шундый киң, Күңелле һәм якты! Тик төрмәм караңгы, Ишеге йозаклы! Күктә бер кош оча Югары, югары! Мин ауныйм идәндә, Кулларым богаулы. Тышта бер гөл үсә, Яңгырга коенып; Мин кибәм, мин сулам, Төрмәдә боегып. Мин беләм: бик татлы Да яшәү тойгысы! Тик инде мин үләм, Бу җырым – соңгысы!.. Август,"
"Мәхкүм Хөкем булды бүген, аны үлем Җәзасына хөкем иттеләр. Ул еламый, соңгы күз яшьләре Күптән инде агып киптеләр… Төрмә тып-тын; моңсу караш белән Күктән карый тулган ай гына. Ә ул, мескен, балам – йөрәк парәм Ятим үсә, диеп кайгыра. Сентябрь,"
"Төрмәдә төш Төштә миңа нәни кызым килде, Чәчләремне сыйпап тарады. – Ай-һай, әти, озак йөрдең, – диеп, Күзләремә сөеп карады. Мин кызымны кыстым күкрәгемә, Шатлыгымнан шашып, исереп. Шунда сиздем нинди көчлелеген Мәхәббәт һәм сагыш хисенең. Чыгып киттек шуннан без болынга, Гизеп йөрдек чәчәк диңгезен. Нинди татлы – яшәү, көчле – сөю! Нинди якты, иркен – җир йөзе!.. Мин уяндым. Урным – шул ук төрмә, Кулларымда – шул ук богаулар… Баш очымда шул ук кайгыларым Уяныр дип көтеп торганнар. Аһ, ник үрти мине хыял белән Тик тилертеп кайтмас язларым, Ник төш кенә минем шатлыкларым, Ник бетмәс өн – кайгы, газабым?! Сентябрь,"
"Син онтырсың Минем гомерем сулган чәчкә булып Өзелеп төшәр синең алдыңа. Син үтәрсең аны таптап, яньчеп Көзге салкын, җилле яңгырда. Син онтырсың әле күптән түгел Бу ягымлы, нәфис чәчкәнең Гөлбакчаңны синең бизәгәнен, Сине назлап хуш ис чәчкәнен. Син онтырсың язгы алсу таңда, Ян тәрәзәң аша сузылып, Аның сине котлап сәламләвен, Таң җиленнән сибелеп, тузылып. Син онтырсың гөлләр арасында Гөрләп үткән исем бәйрәмен, Бәйрәмеңне котлап өстәлеңдә Дулкынланган чәчәк бәйләмен. Көзге бакча буйлап ашыга-ашыга Танышыңа үткән вактыңда, Исеңә дә килмәс сулган гөлнең Сыкрануы аяк астында. Син керерсең өйгә көздән качып, Тәрәзәңне ябып бикләрсең. Юк, син инде хәзер сулган гөлне Бусагаңнан атлап кертмәссең. Сынган күңел, наздан мәхрүм булып, Сүнәр ялгыз, җирдән йотылыр. Сөю, вәгъдә, антлар… Аһ, барсы да Һич булмаган кебек онтылыр. Сентябрь,"
Төрмә сакчысы
(«Казан»)
"(Ядкарь хан монологы) Төрмәм ишеген саклап, сакчы йөри, Җиңнәрендә «сөңге» билгесе. Йөрәгемә кадак каккан кебек Аның салмак атлап йөреше. Куркып аның ерткыч күзләреннән, Тынып калган тирә-әйләнә. Җир сыкрыйдыр кебек ул басканга, Кояш аңа артын әйләнә. Кешелеккә ямьсез бүкәй булып, Кулларына тотып камчысын, Ул утыра менә төрмә саклап, — Коллык, вәхшәт, үлем ялчысы. Тоткыннарның йөрәк итен чукып Үтә аның козгын тормышы. Аңа икмәк – кан һәм күз яшьләре, Мәхкүмнәрнең соңгы сулышы. Белсә иде шакшы бу кулларның Күпме гомерләрне буганын, Җир күтәрмәс иде бу кешене, Кояш бирмәс иде нурларын! Сентябрь (?),"
"Кандала Төрмә күңелсез, анда тычканнар Һәм сәке тулы кандала туе. Кайвакыт шулай мин эч пошканнан Кандала чүплим, ятып көн буе. Һәм уйлыйм үзем: төрмә нигезен Ватасы иде, сүтәсе иде. Кандала итеп хуҗаның үзен Тотасы иде, сытасы иде. Сентябрь (?),"
Хөкем алдыннан
Черчетләр ханы
"(«Кылыч хан» трагедиясенә) Хөкем җитте, безне чыгардылар Һәм тезделәр бер буш урынга. Кояш батты, ахры, теләмәде Бу хурлыкка шаһит булырга. Үлән юеш иде, әллә чыктан, Әллә җирнең зарлы яшеннән. Урман, таулар, күлләр… Бар да куркып Томан арасына яшренгән. Тышта салкын, бары аяк белән Тойдым җирнең таныш җылысын. Җир йөрәкне минем җылытмакчы, Анам төсле өреп сулышын. Кайгырма, җир, йөрәк калтырамас Синең өстә чакта аяклар. Аның исме белән ачылган тел Үлгәндә дә Аны кабатлар. Менә алар, черчет хакимнәре, Кызыл күзле, юеш танаулы. Тик белсеннәр, алар түгел, ә без Гаепләүче бүген аларны. Җиз балтасын җәллад кайраганда, Эт ләззәтен тоеп канында, Черчетләргә каршы соңгы сүзне Без әйтербез хөкем залында. Килер ул көн, халык хөкем итәр, Карар булыр кискен һәм кыска. Каным белән язган соңгы җырым, Бул гаепләү акты фашистка. Сентябрь (?),"
"Сөеклемә Еллар буе, бәлки, хатым булмас, Хәбәр булмас минем турымда. Туфрак күмәр баскан эзләремне, Үлән үсәр киткән юлымда. Төшләреңә, бәлки, кара киеп, Кайгы баскан килеш керермен. Еллар юар эзен йөрәгеңнән Сине соңгы үпкән көнемнең. Беләм, сиңа чиксез авыр булыр, Ялыктырыр сине бу көтү. Кирәк төсле булыр күңелеңә «Ул юк» дигән уйны беркетү. Минем өчен, бәлки, бар нәрсәдән Кыйбат булган сөю хисеңнән Мәхрүм булып, бер көн көтмәгәндә Мин чыгармын синең исеңнән. Аңла, бәгърем, менә шул вакытта, Шул вакытта күңлем кимсенер. Шунда гына үлем җиңсә җиңәр, Кайтыр юлым, бәлки, киселер. Мин моңарчы синең көтү белән Көчле булдым сугыш кырында. Синең сөю, серле тылсым булып Саклап килде йөргән юлымда. Егылсам да, «җиңәм» дигән антым Хәтеремдә минем һәркайчан. Син үзең үк рәхмәт әйтмәссең бит, Илгә җиңү алып кайтмасам. Көрәш озак, юлы урау булыр, Син көт, бәгърем, өзмә өметеңне! Уттан, судан исән алып кайтыр Мәхәббәтең сөйгән егетеңне. Сентябрь,"
"Гөл кабере Өзелеп төште бер гөл сабагыннан Төньягыннан искән җил белән. Озакламый җилнең канатына Төялешеп карлар килделәр. Мамык карлар гөлгә кәфен булды, Кабер булды бакча түтәле; Шунда үскән ялгыз бер ак каен Кабер ташы ролен үтәде. Кар бураны яңа корбан эзләп Бөтерелә койма буенда. Гөл уянмас, татлы йокы белән Изелеп йоклый җирнең куенында. Тик яз килгәч, гөлнең каберенә Яңгыр явар, уйнар яшеннәр. Һәм, түтәлне тутырып, таң алдыннан Чәчәк атар яңа яшь гөлләр. Сулган гөл күк, мин дә кышны көтәм, Йоклар өчен ябынып юрганын; Күңелегездә көлеп чәчәк атар Минем соңгы йөрәк җырларым. Сентябрь,"
"Сәгать Иркәм белән икебез, Пар алмадай битебез; Чөкердәшеп, гөрләшеп, Утырабыз серләшеп. Иркәм минем бик күркәм, Яратмый дип, юк үпкәм; Керфекләре гөл генә, Түбән карый гел генә. Кыйгач аның кашлары, Матур чәч тарашлары. Барысыннан да бигрәк Үтерә карашлары. Ул ягымлы елмая, Утырган да каршыма, Ләкин шунсы ошамый, Әллә кая ашыга. Һаман карый сәгатькә, Утырган күк сәнәккә. – Күп утырдым, җитәр, – ди, — Соңаям, – ди, – китәм, – ди. Үч иткән күк сәгате, Кая чаба – җен белсен! Абау, ямьсез сугуы, Чиркәү кага диярсең. Мин ялынам: – Китмә, – дим.— Әле вакыт иртә, – дим. Иркәм карый сәгатькә: – Китәм, вакыт үтә, – ди. Мин түзмәдем, ахрысы, Бар сабрымны югалттым. Барып, юләр сәгатьнең Телен тартып туктаттым. – Бәхетлеләр сәгатькә Карамыйлар, аппагым! — Шулай итеп, без сизмәдек Кызарып таң атканын. Сентябрь,"
"Иркәм Иртән миңа иркәм килгән, Бәйрәм күлмәген кигән. Су буена чакыра килгән, Кичекми барсын, дигән. Шул хәбәрне ишеттем дә Ашыгып иркәмә киттем. Өч адымны бер иттем дә Иркәмә барып җиттем. Иркәм әйтә: – Тальяныңны Ник алмадың, акыллым? Мин бит синең уйнавыңны Яратканга чакырдым. Сүзен тыңлап утырдым да Торып өйгә йөгердем. Тальянымны кыстырдым да Чак-чак килеп өлгердем. Иркәм әйтә: – Итекләрең Майламаган икән бит! Әллә шулмы үчекләвең? Мин соң синең иркәң бит! Шул шелтәсен ишеттем дә Кире өйгә ычкындым. Учлап-учлап май сөрттем дә Итекләрне ышкыдым. Килеп кердем, иркәм әйтә: – Кырмаган бит сакалың! Шуның өчен бит таң иртә Барып ишегең шакыдым. Болан төсле чабып кайттым, Пәкене эзләп таптым. Ары тарттым, бире тарттым, Сакалны кырып аттым. Инде килдем, әйтә иркәм: – Кискәнсең иягеңне, Үз-үзеңә син үч икән, Биргәнсең кирәгеңне! Сугышканнар, дип әйтерләр, Мин бармыйм синең белән — Иркәм белән йөрү бергә Чикләнде шуның белән. Акрын гына, сүлпән генә Мин өемә атладым. Кайткач, үзем: – Иркәм белән Йөредем, – дип мактандым. Иркәм минем бигрәк иркә, Үрле-кырлы сикертә. Иртә үпкә, кич тә үпкә, Ә шулай да сөйдертә. Сентябрь,"
"Бәла – Мин яратам бер хатынны, Матурларның матуры. Тик шунсы бар: ул матурым Үзе бер ир хатыны. – Гаҗәп түгел ансы, тик әйт: Ул ирен яратамы? Яратмаса, кыен түгел Төзәтү бу хатаны. – Ул яратмый бер дә ирен, Җене белән бер күрә. Утырып-утырып, бу иренә Чыкканына үкенә. – Ә алайса, ул иреннән Аерылсын, әйт син аңа. Гөрләтеп бер туй итәрсез, Кояш чыгар сиңа да. – Аһ, туганкай, рәхмәт сиңа, Алтын синең бу сүзең, Ләкин бөтен бәла шунда: Аның ире — мин үзем. Сентябрь,"
"Ана бәйрәме – Өч баламны, очар кош итеп, Мин очырдым иркен далага. Әйтсәгезче, зинһар, үз итеп, Сагыш белән кипкән анага: Кайда йөри минем улларым? Ана күңеле тели белергә: Кая илтә язмыш юлларын, Җиңүгәме, әллә үлемгә? Көньягыннан очып, күгәрчен Кайтып керде ана йортына. – Син, күгәрчен, беләм, күргәнсең, Салма мине сагыш утына. Сөйлә дөресен, кая зур улым? Дөньядамы бәгърем, күз нурым? – Кайгы сиңа, ана. Кырымда Улың үлде сугыш кырында. Катып калды ана, дәшмәде, Ярсып чыкты кайнар яшьләре. Кайгысыннан өлкән улының Көмеш төсле булды чәчләре. – Өч улымны, очар кош итеп, Мин очырдым ерак далага. Әйтсәгезче, якын дус итеп, Кайгы белән сулган анага. Кайталмады өйгә зур улым, Сугшып үлде бәгърем, күз нурым. Уртанчысы, бәлки, исәндер, Җил аңардан миңа исәдер? Җил, уйнаклап, тәрәз төбендә Нидер әйткән төсле кылынды. – Әйтче, җилкәй, йөргән җиреңдә Күрмәдеңме минем улымны? – Кайгы сиңа, ана, уртанчы Улың үлде сугыш кырында. Соңгы йөрәк тибеше тынганчы Алмаз кылычы булды кулында. Ауды ана таеп һушыннан, Парчаланган йөрәк түзмәде. Елый-елый улы сагышыннан Сукырайды аның күзләре. – Өч баламны, очар кош итеп, Мин очырдым шомлы далага. Әйтсәгезче, зинһар, үз итеп, Хәсрәтеннән көйгән анага. Ике улым үлде сугышта, Бер өмитем калды тормышта: Күрмәсәм дә бергә өчесен, Мин күрермен, бәлки, кечесен? Никтер очмый күктә күгәрчен, Җил дә тынган, йоклый, күрәсең. Тик яңратып урман буйларын Ишетелә быргы уйнавы. Таң алдыннан ана уянды Җир тетрәткән тояк тавышына. Тәрәзәгә килеп таянды, Чик-чама юк аның сагышына. Шыңгырдатып тавышын даганың Бер ат килә, ярсый йөрәге. Ат өстендә улы ананың, Иң кечесе, өзелеп сөйгәне. Күкрәгендә – медаль алтынлы, Кулларында – җиңү байрагы. Каршы ала котлап батырны Таң нурлары, кошлар сайравы. Күрмәсә дә ана улкаен, Күңеле белән сизеп таныды. – Балам! – диеп елап, ул аның Күкрәгенә килеп сарылды. — Кайттыңмы, улым, алтыным! Куанычым минем, актыгым! Карт ананың көмеш чәченә Алтын яше тама батырның. – Йә, тынычлан, анам, борчылма, Сиңа улың, синең актыгың Алып кайтты алмаз кылычында Ил саулыгын, җиңү шатлыгын. Абыйларым канлы сугышта Җиңү юлын сызып үлделәр. Гомерләрен соңгы сулышта Мәңге үлмәс данга төрделәр. Калдырсам да күмеп еракта Абыйларның батыр гәүдәсен, Алып кайттым данлы байракта Каннарының алсу шәүләсен… Ана алды алсу байракны, Күзен сөртте – күзе ачылды: Каршысында тора гайрәтле, Киң күкрәкле батыр лачыны. – Өч баламны, очар кош итеп, Мин очырдым иркен далага. Сез килегез, якын дус итеп, Күп кайгылар кичкән анага. Күкрәк сөтем имезеп, тирбәтеп, Мин өч лачын илгә үстердем. Батыр көрәш җырын өйрәтеп, Кошларымны кырга очырдым. Ике улым кире кайтмады, Кешнәп йөри кырда атлары; Мин аларга бирдем канымны, Алар аны ерак калдырды. Изге Ватан өчен агызып, Җиңү таңын җиргә кабызып, Алып кайтты илгә ул таңны Кече улым, батыр лачыным. Ал медале аның путаллы, Куандырды анай карчыгын. Һич үлмәгән төсле улларым, Өем тулы кызлар, егетләр; Туя алмыйм тыңлап җырларын, Минем балаларым кебекләр. Бер кайгырсам, ике шатланам: Һәр тамчысы хәләл сөтемнең; Илдә мәңге үлмәс ат белән Үлә белгән уллар үстердем. Сез килегез бу шат анага, Аның бүген туган бәйрәме. Агыла аңа картлар, балалар, Өе тулы чәчәк бәйләме. Ил шатлыгы белән төзәлде Йөрәгенең авыр ярасы. Ил түрендә, гөлләр эчендә Өч батырның туган анасы. Сентябрь,"
"Егет юлы Кайтыр иде егет, юлы урау, Каршысында текә таулар бар. Киртә түгел таулар, тау артында Коралланган көчле яулар бар. Ташка басып, егет кылыч кайрый, Акбүз аты йөри аланда. Ялын болгап, кайчак кешнәп куя, Нидер әйткән төсле аңарга. – Тиз бул, егет, тиздән кояш баер, Зәңгәр томан каплар болынны; Адашырбыз, юлны югалтырбыз, Табалмабыз таныш урынны… – Курыкма, атым, кыю «чикмәнлек» нең Караңгы төн туры юлдашы. Безне көтә сугыш, тик артыннан Без килгәнне дошман тоймасын. Җиңү безгә туры юл күрсәтер, Томан тетелер ал таң нурыннан. Туган йортны, дускай, без табарбыз Сөйгәнемнең сагыну җырыннан. Сентябрь,"
Чыныккан яшьлек
(Корыч)
"Корыч менә шулай чыныкты. Н. Островский Мин мыек та әле кырмый идем, Былтыр өйдән чыгып киткәндә; Алтмыш яшьлек картның гомер буе Күргәннәре хәзер җилкәмдә. Бу бер елда баштан кичкәннәрдән Ми күперде, йөрәк кабарды; Егермедә битем җыерчыкланды, Егермедә чәчем агарды. Бу порохлы, канлы, яшьле елның Авырлыгы төште аякка. Мина екты мине, егермедә Мин таяндым, ахры, таякка. Сез тапмассыз хәзер күзләремдә Малай чакның юләр шуклыгын. Каш сикерми тиле дәртләр белән, Күңел куйды инде мутлыгын. Йөрәк каты, йөздә яшьлеккә ят Җитдилек һәм сабыр уйчанлык. Яшьлек янды кипкән дары кебек, Гомре булды аның өч айлык. Яшьлек, яшьлек! Кайда «айлы кичең»? Кайда синең «зәңгәр күзләрең»? Дон буенда, окоп базларында Ятып калды кайнар эзләрең. Сандугачлы алсу таңда түгел, Син давыллы төндә кабындың. Җиңеп алган чиккә сине канлы Байрак итеп кадап калдырдым. Үкенә дип ләкин уйламагыз, Мин шат, күреп җиңгән илемне. Йөз яшьлегем булса, мин барсын да Шушы юлга бирмәс идемме? Яшьлек, дисез, өскә үрләр өчен Бирелгән бит аңа канатлар! Исе китеп сөйләр аны картлар, Гасырларга тарих кабатлар. Утны-суны кичеп, кешелеккә Яулап алдык бөек чынлыкны. Безнең яшьлек менә шулай үтте, Корыч менә шулай чыныкты. сентябрь,"
"Юллар Юллар, юллар! Мине туган йорттан Аерып ерак алып киттегез. Җитәр инде, озак кунак булдым, Хәзер кире өйгә илтегез. Бик сагындым таныш кырларымны, Урманымны, күпер башымны; Бик сагындым мине өзелеп сөйгән Нечкә билем, кара кашымны. Көн яңгырлы иде, мин киткәндә, Карап калды боегып сердәшем; Юешләтте аның керфекләрен Яңгыр түгел, назлы күз яше. Читен дә соң, читкә киткән чакта, Ярты җаның калса өзелеп! Ярый әле, сөю белән бергә Бар йөрәктә корыч түземлек. Юллар, юллар! Сез бит барыгыз да Менә шундый каты, аяусыз! Йә, әйтегез, кемнәр үтте сездән, Салындыгыз башлап каян сез? Минем кебек кайсы шашкын йөрәк Беренче кат шуннан атлады? Кемне шулай өмит дәртләндереп, Еракларга илтеп ташлады? Беләм, дәртләр ташый безне(ң) шулай, Яшьлек куша кыдырып йөрергә! Сезне, юллар, аяк эзе түгел, Йөрәк хисе салган бу җиргә. Кая гына ләкин китсәк тә без, Сукбайлыкка яшьли салышып, Шул юллардан кире алып кайта Туган йортка йөрәк сагышы. Юллар, юллар! Мине илкәемнән Аерып ерак алып киттегез. Яңа дәртләр, яңа хисләр белән Сөйгәнемә кире илтегез. Октябрь,"
"Күлмәк Җырлый-җырлый, Дилбәр күлмәк тегә, Кулларында – көмеш инәсе. Җырлар түгел, җилләр җитә алмас Ерак җирдә күлмәк иясе. Кулы йөгрә ефәк сатин буйлап, Тирән сагыш уйчан йөзендә. Ефәк чигеш булып ятып кала Йөрәк сере инә эзендә. Атлас белән кайый ул якасын, Ука белән тота җиң очын. Шул күлмәккә җыйнап биргән төсле Йөрәгенең бөтен җылысын. Һәр чигештә күпме яшь тамчысы, Күпме сагыш һәрбер җөендә. Шул күлмәкме булмас яшь егетнең Йөрәк дусты йөргән җирендә! Җырлый-җырлый, Дилбәр күлмәк тегә, Күлмәккәем дусын тапсын дип. Шул күлмәкне киеп, сөйгән егтем Сугышлардан җиңеп кайтсын дип. Тагын бизәк… Аннан күлмәк әзер, Тик тагасы кала чукларын. Көлемсерәп, Дилбәр карап тора, Үз эшенә үзе сокланып. Тәрәзәдән, сузылып, кояш карый, Күк күлмәктә алсу шәүләсе. Кояш булып күлмәк үтәсеннән Күренә төсле егет гәүдәсе. Ашыгып, шунда берәү килеп керде, Хат тоттырды Дилбәр кулына. Хатта язган: «Егтең батырларча Үлде, – диеп, – сугыш кырында». Озак торды Дилбәр сүзсез катып, Каны качты юка ирненнән. Тик күкрәге еш-еш күтәрелде, Күл тибрәнгән кебек җил белән. – Юк, ышанмыйм… – диде, тавшы чыкты Калтыранып, авыр көрсенеп. Ике генә тамчы яшь чылатты Гөл чуклары төсле керфеген. Ә аннан соң тиз-тиз пөхтә итеп Төрде дә ул зәңгәр күлмәкне, Китте ашгып почта бүлегенә, – Алыгыз, – диде, – минем бүләкне! – Ул бит үлгән. Ничек илтик аңа? – Сез илтегез, үлгән булса да! Кигерегез аңа бу күлмәкне, Тәнен туфрак күмгән булса да. Ул терелер кигәч бу күлмәкне, Йөрәк уты тагын кабыныр. Мин бит аны сөйдем чын күңелдән, Мин бит аны көттем сагынып… Тыңладылар аны. Сөйгән кызның Сүзе чындыр кебек күренде. Һәм күлмәкне илтеп яшь егеткә Кигерделәр… Егет терелде. Кояш калка, Дилбәр тәрәзәдә, Ул ашкынып көтә сөйгәнен. Егет кайта, йөзе кояш төсле, Ә өстендә – зәңгәр күлмәге. Әкиятме бу? – Әйе. Тик әйт миңа, Йөрәгемнең назлы иркәсе, Син түгелме сөю нурың белән Кабызучы гомрем иртәсен?! Азмы күрдем окоп алларында Мин үлемнең кыргый биюен, Йөз үлемнән мине тартып алды Синең керсез, кайнар сөюең. Йөз үлемнән калдым, йөз үлемнән Терелеп бастым аякларыма. Яшең белән чиккән күлмәгеңне Киеп кайттым менә яныңа. Октябрь,"
"Бөрлегән Җыеп кырдан бөрлегән Килгән иркәм, бер генәм. Ә мин аңа сөюемне Белдералмый тилмерәм. Кунак итә гөл генәм Мине бөрлегән белән. Белми ләкин – иреннәре Иң өлгергән бөрлегән. октябрь,"
"Тозлы балык Ник чакырдың су буена, Үзең шунда килмәгәч? Ник әйттердең «сөям» диеп, Үзең «мин дә!» димәгәч? Ник елмайдың каш сикертеп, Яратмагач, йөрмәгәч? Ник ашаттың тозлы балык, Соңыннан су бирмәгәч? октябрь,"
"Соңгы үпкә Эчем тулы каргыш, үпкә белән Китәм инде җирнең өстеннән. Мескен әни мине юкка гына Күз нурларын түгеп үстергән. Юкка гына күкрәк сөтен имзеп, Бишек җыры җырлап тирбәткән. Дөньясына нәфрәт, каргыш булып Чыкты ул җыр минем йөрәктән. Әйтче, дөнья, синең газабыңа Түзмәдемме хәлем җиткәнче? Түзмәдемме… иксез-чиксез сабрым Яшем белән агып беткәнче? Һәр хәшәрәт, җирдә теләгәнчә, Суда йөзде, суда җебенде. Ә мин менә соңгы сулышымда да Чылаталмыйм кипкән ирнемне! Мин күрмәдем дуслык… дус урнына Богау кысты минем кулымнан. Кояш… ул да үләр минутымда Мәхрүм итте мине нурыннан. Үләм, дидем, ярый, тик кайгырдым, Күреп үлсәмче дип кызымны! Анам кабре – туган туфрагыма Куеп үлсәмче дип йөземне! Нигә миңа төрмә кабер булды, Ник кан юды йоклар урнымны? Җирне әллә артык сөйгән өчен, Җылысыннан мәхрүм булдыммы? Дөнья, сине Ләйлә төсле күреп, Мәҗнүн гыйшкы белән яраттым. Ә син минем керсез йөрәгемне Вәхши этләреңнән талаттың. Аерып мине анам-Ватанымнан Кай җирләргә китреп ташладың? Еласам да үксеп, үз илемнең Туфрагына таммый яшьләрем. Туган илем, үксез улың булып Үләм инде, читтә тилмереп. Яшем барсын сиңа елга булып, Каным шытсын кызыл гөл булып. Октябрь,"
"Сугыштан соң Май аенда тагын җыйналырбыз, Кызыл шәраб килер табынга. Бокалларның көмеш чыңы белән Табын җыры яңрар тагын да. Өстәл тулыр җанлы чәчәк белән, Чәчәк төсле кызлар, усаллар. Каш кырыен гына үпкән булып, Котлап безнең кулны кысарлар. Кайберәүләр булмас бу табында, Алар урны шулай буш калыр. Һәм беренче бокал күтәрелер Исме белән батыр дусларның. Бик күңелле булыр бу очрашу, Шундый авыр көннәр кичереп, Без шәрабтан түгел, ә шатлыктан Җырлашырбыз, бәлки, исереп. Тик күп түгел, каплап бокалларны, Без табыннан бергә кузгалып Юнәлербез дуслар каны тамган Киң кырларга, җиңне сызганып. Ватык юллар, янган зур калалар Без килгәнне көтеп яталар. Уянсыннар батыр тракторлар, Уйнасыннар кулда балталар! Кырны тутрып алтын бодай үссен, Ауган йортлар торып бассыннар. Җиңгән илнең хезмәт тире белән Кырлар көлеп чәчәк атсыннар! Октябрь,"
"Сержант Бер сержант белән Икәү фронттан Кайтып киләбез. Таныштык әле Вагонда туры Килеп кенә без. Юк икән аның Ата-анасы, Өе, хатыны. Мин сорыйм аннан: – Хәзер кемгә, – дим, — Кайтасың туры? Ул, көлеп шуннан, Ян кесәсеннән Бер хат чыгара. Үзенең шунда Шатлыктан бугай Йөзе чылана. – Ике ел тоташ Хат язып торды Шушы кыз миңа. Тик хаттан беләм: Ул кыз Уралдан, Исме – Ләмига. Ул хатта мине Назлап юатты, Сөеп эретте. Шушы хат мине Туңсам – җылытты, Үлсәм – терелтте. Һөҗүмгә бардым, Саклап шул хатны Куен кесәмдә, Үкенмәс төсле Идем шул чакны Хәтта үлсәм дә… Сугышта хатның Нәрсә икәнен Үзең беләсең. Хәзер менә шул Хатның иясен Килә күрәсем. Ике ел буе Хат язды; инде Ул кире какмас. Ник каксын икән Сугышта җиңеп, Дан алып кайткач! Поезд ашыга, Белгән шикелле Кемне илтәсен. Сержант елмая Һәм минут саен Капшый кесәсен. Ул балаларча Масаю катыш Карый тартынып. Бу танышлыкта Күпме җылылык, Күпме матурлык!!! Әйтәсем килде Шунда егеткә: – Ышан, – дип, – миңа, Шулай ашкынып Көтәдер, шиксез, Сине Ләмига. Күпме сержантта Хат аша шундый Дуслык тугандыр. Бар да ашкынып Хәзер дусына Кайта торгандыр. Яшәгез, кызлар, Бар масаерга Сезнең хакыгыз. Күпме батырлар Алып кайтты илгә Сезнең хатыгыз. Октябрь,"
"Яз өмәсе Без кояшка килдек өмәгә, Кардан-боздан җирне арчырга. Вакыт инде кышка үләргә, Яз батырга юлны ачарга. Кыш кергәннән бирле капкадан Җир җитәрлек күрде «явызлык». Багор белән ваклап, ваткалап Җибәриек кышны агызып. Елгаларны япты, бикләде, Дулкыннарны итте ирексез, Чишмәләрнең юлын чикләде, Болыннарны итте күрексез. Ул киптерде нәфис гөлләрне, Бакчалардан куды кошларны. Сызганыек, дуслар, җиңнәрне, Ломга алыйк әрсез «дошман» ны. Боз астыннан чыксын елгалар, Дулкынланып ташып аксыннар. Торкылдашып күктән торналар, Көмеш күлгә кире кайтсыннар. Җир тын алсын, кардан арынып, Баш калкытсын чирәм кырларда. Эшлик, дуслар, ярсып, кабынып, Көч һәм корал безнең кулларда. Кояш кадый алтын сөңгесен, Җир дә туйган инде бураннан. Гөрләвекләр гөрләп йөгерсен, Себер, әйдә, кышны урамнан! Кыш җиңелде. Ломны, көрәкне Иңгә салып, язгы үләннән Атлый-атлый дәртле, йөрәкле, Без кайтабыз җырлап өмәдән. Җилбердәтеп җитен чәчләрен, Умырзая безгә елмая; Кар астыннан суза чәчәген Бүләк итеп безгә Җир-ана. Октябрь,"
"Төзүче Күкне чуарлап Йөзә болытлар, Болытка җитә Без салган йортлар. Һәрбер кирпече — Безнең кул көче, Нинди иҗатка Булдыклы кеше. Файдасыз яткан Таштан, балчыктан Чыга ул калкып Буш бер чатлыктан. Башта ул әле Нәкъ биләүдәге Яшь бала сыман Биләп алынган. Биләгән аны Такта челтәре, Юк әле каны, Юк әле тәне. Тиз басар сафка Ул үсеп җитеп, Карап торырсыз Исегез китеп. Кем яшәсә дә Бу матур йортта, Бу йортның туган Көнен онытма! Тормышың үтсен Кызыклы, ямьле, Күчкәч, күңелле Үткәр бәйрәмне. Бер теләк сиңа, Сүзем юк бүтән: Төзүче өчен Бер бокал күтәр! Бу йортлар бездә Туарлар йөзләп, Тудыра аны Иҗат һәм хезмәт. Октябрь,"
"Двинага Двина, әгәр синең агымыңны Борып булса иде кирегә, Дулкыныңа төреп, бу гәүдәмне Алып китәр идең илемә. Мин теләдем көрәш давылында Колач җәеп батыр йөзәргә, Тик чикләнде гомрем коллык белән, Бу хурлыкка ничек түзәргә? Агымыңны түгел, мөмкин булса, Бөтен үткән тормыш юлымны Мин кайтарыр идем кире борып, Бирер өчен илгә җырымны. Күңлем риза туган туфрагымда Бөтен авырлыкка түзәргә. Теләр идем илдә мин иректә Иҗат дәрьясында йөзәргә. Мин үкенмим, илгә кайтып үлсәм, Җир яшерсә туган баласын. Соң беләм бит каберем эргәсендә Һәйкәл булып җырым каласын. Килешә алмый күңлем коллык белән, Башны һаман шушы уй баса. Йөгрек дулкыннарың кочагына Ал син, Двина, мине, булмаса. Табар идем, бәлки, мин юаныч, Дулкыныңда синең чайкалып. Күрсен халкым үле гәүдәмнең дә, Аны сагынып, илгә кайтканын. Двина, Двина, көчле агымыңны Борып булса иде кирегә, Җырым белән бергә бу гәүдәмне Алып китәр идең илемә. Октябрь,"
"Яшь ана Авыл яна… Шәфәкъ нуры булып Уйный күктә янгын шәүләсе. Күмерләнгән өйнең тупсасында Аунап ята ана гәүдәсе. Алты айлык бала елый-елый Капшый аның сулган күкрәген! Ятып суыра, туктап карап тора, Үксеп уа аннан күзләрен. Палач үзе кача көн, Өстерәлә ватык көймәсе. Куа аны арттан, ядрә булып, Ана каны, бала күз яше. Күрше кызы Сәрвәр базда иде, Иштеп чыкты бала тавышын. Кинәт, куркып, сүзсез катып калды, Үлгән килеш күреп танышын. Ул баланы алды кочагына, Яшен сөртте, үпте, юатты. Алып кайтты, җылы сөт эчерде, Кулларына алып уйнатты. Ул сикертте аны тезләрендә, Ана дәрте анда кабынды. Бала көлде, аннан: «Әннә!» – диеп, Күкрәгенә аның сарылды. Сәрвәр әле бары унҗидедә, Тормыш аңа яңа башлана. Ул елмая ана назы белән, Ана бәхете белән шатлана. Сез күрерсез, шундый матур итеп Ул баланы карар, үстерер. Тәрәзәдән һәр кич яшь ананың Дәртле бишек җыры иштелер. Күңлем оча минем канатланып, Аның җырын тыңлап узганда. Рәхмәт сиңа, илем! Шундый йөрәк Биргән өчен безнең кызларга. Октябрь,"
"Соңгы хатирә Ягымлы эндәшеп Һәм серле елмаеп Арбадың микәнни Син мине шулай ук? Мин инде карт кеше, Нигә бу юләрлек? Саргаям, ябыгам, Бит кеше көләрлек! Тик сине күрергә Мин киләм бу чатка. Йөрәгем калтырый Бизгәктән шул чакта. Бер туңам, бер кызам, Яшь чагым шикелле. Син генә дөньяда Иң матур, сөйкемле. Миңа күп кирәкми: Тик назлы көлешең Һәм сөеп сыйпавың Чәчемнең көмешен. Син миңа соңгы бер Хатирә яшьлектән. Көл, иркәм! Миңа бит Шул җиткән, Шул җиткән! Октябрь,"
"Аяксыз Кайттым сиңа, дускай, тик аяксыз, Кил, каушама! Көлеп каршыла! Дошман өзде минем аягымны, Тез чүкмәгән өчен каршына. Екты да ул мине мина белән: «Чүктердем бит!» – диеп шатланды. Курыкты үзе күреп, аяксыз да Минем үрә торып басканны! Җир ярсыды күреп минем канны, Тал-тирәкләр елап баш орды. Анам кебек, мине туган җирем Үзе тотып кулдан бастырды. Яралы да унбиш укчы белән Чарпышырлык көчле бүген без. Белсен дошман: кулсыз-аяксыз да Тез чүгәчәк кеше түгелбез. Бер аякка түгел, йөз аякка Бер каршын да бирмәм җиремнең. Илне бирсәм, исән аяк белән Нинди җиргә басып йөрермен?! Кайттым, дускай, сиңа! Аяксыз дип, Каршы алма мине көрсенеп, Намус бөтен, йөрәк керсез кайтты, Шул түгелме иң чын кешелек?! Октябрь,"
Вәхшәт
(Пьесадан)
"( ел хатирәсе) Алар… Алар җыйнап аналарны, Балаларны кырга кудылар. Казыттылар чокыр, ә үзләре Читтән көлеп карап тордылар… Ә аннан соң чокыр кырыена Тезделәр дә хәлсез халыкны, Зур борынлы, ямьсез бакыр күзле Исрек майор өскә калыкты. Көн яңгырлы иде… Берсен берсе Этә-төртә, кургаш болытлар Иелделәр җиргә… Юк, бу көнне, Бу көнне мин мәңге онытмам! Үзем күрдем, үз күзләрем белән, Үкреп акты ничек елгалар; Балалар күк ничек үкси-үкси Яшен түкте ярсып Җир-ана. Үзем күрдем, ничек моңлы кояш, Болыт аша җиргә сузылып, Үксеп үпте үксез балаларын, Соңгы кабат кысып, суырып. Нәфрәтеннән, йөрәк ачысыннан Көзге урман шашып шаулады. Ишетелде калын бер имәннең Авыр сулап җиргә ауганы. Яшь балалар, куркып, аналары Итәгенә елап ябышты. Мылтык таушы кисте карт ананың Йөрәгеннән чыккан каргышны. Бер кечкенә бала, яфрак төсле Калтыранып, төелеп яшенә, Анасының итәк арасына Бөдрә чәчле башын яшерә. Ул сарыла шашкан анасына, Нәни күңеле сизә, күрәсең! – Аталар бит, әнием, яшер мине, Әнием, бәгърем, килми үләсем!.. Ана, иелеп, ике кулы белән Күтәрде дә җирдән баласын, Күкрәгенә кысты һәм мылтыкка Каршы тотты йөрәк парәсен. Бала кинәт аңа ыргытылды, Ачы тавыш өзде йөрәкне: – Мин яшисем килә, әнием, җибәр, Әнием, җаным, бәгърем… кирәкми… – Куркма, балам, хәзер… хәзер бетә, Йом күзеңне, күзең күрмәсен! Түз, түз, балам… хәзер… авырттырмас та… Палач тереләй җиргә күммәсен!.. Бала йомды күзен… Ак муеныннан Кызыл тасма төште салынып. Ауды җиргә бергә ике тормыш, Бер-берсенә ябышып, сарылып. Күк күкрәде кинәт, җил сызгырды, Җир елады кысып тешләрен. Нинди ачы бу яшь, нинди кайнар!.. Нишләдең син, җирем, нишләдең? Әйт син миңа, миллион еллар яшәп, Син бакчалы, күлле, чәчәкле, Күрдеңме тик бер кат үз гомреңдә Мондый хурлык, мондый вәхшәтне?! Күтәр, илем, хаклык байрагыңны Буяп җирнең канлы яшенә, Үлем булсын нуры ана канын, Бала канын эчкән вәхшигә! Октябрь,"
"Авырудан соң Авыру үтте. Башны айлар буе Чолгап торган томан сүтелде. Маңгайда тир… гүя җәйге таңның Беренче саф чыгы шикелле. Мин күземне ачтым, дөнья якты, Шатлык аңкый һәрбер сулышта. Шундый сәер миңа, беренче кат Аяк баскан төсле тормышка. Хәят, яшьлек, сөю һәм бәхетнең Шат сурәте булып каршымда Басып тора көләч больниц кызы, Мамык кулы минем башымда. Октябрь,"
"Шатлыкны каршылап Кайгы, миннән тизрәк кит инде, Синең көнең бетте бит инде. Кунак булдың миндә җитәрлек, Бер уйласаң, ис тә китәрлек. Айлар буе минем бүлмәдә, Булып ямьсез кара күләгә, Боектырып назлы күңелне, Карауладың минем гомерне. Киендердең мине карадан, Яңагымны эчкә батырдың. Шатлык килде миңа яңадан, Кайтты илгә җиңеп батырым. Кайтып керде: дәртле, сөйкемле, Өйгә кояш кергән шикелле. Кая монда урын кайгыга, Кайгы хәзер үзе кайгыра. Бар зарымны хәзер оныттым, Кара шәлем салып ыргыттым. Йөздә күрәм таңның алсуын, Баса алмыйм йөрәк ярсуын. Тәрәзәмне ачтым кояшка, Кояш башка бүген, көн башка. Һәммә җирдә шатлык, иркенлек, Син бит, иркәм, моны китердең. Бүлмәм бүген гөлгә өртелгән, Шатлык, бәхет, әйдә, уз түрдән! Ә син, кайгы, тизрәк кит инде! Сиңа урын бетте бит инде. Октябрь,"
"Борча Җанкәй белән икәү, җитәкләшеп, Су буеннан китеп барабыз. Җанкәй сырыша миңа, адым саен Якынлаша бара арабыз. Бара торгач, мамык кулы белән Ул билемнән минем кочаклый. Уйламаган идем сукыр бәхтем Тулып ташар диеп бу чаклы. Борным тукмак минем, битем шадра, Ничек шулай матур күренәм? Яратадыр, ахры, дип уйлыйм да Үбәргә дип аңа үреләм. Нәкъ шул мәлне сул як кабыргамны Кемдер чеметә кебек сизелә. Мин уянып китәм, татлы төшем Иң кызыклы җирдә өзелә. Сул кабыргам әрни, ни бар диеп, Мин култыкка тыгам сул кулны. Мине шулай тешләп уятучы Борча икән, каһәр суккыры! Ни әйтәсең инде шушы хәлгә, Гомергә бер шундый төш күрәм… Аны да бит борча тешләп боза, Әллә юри, әллә үч белән?! Мин ачудан явыз бу борчаны Куып тотам, басам, үтерәм. Үчем башта канган төсле була, Ә соңыннан үзем үкенәм. Азмы йөрдем Габделбасыйр кебек, Гыйшык диеп, җанны бәләкләп. Борча хәтле борча тешләп бозган Гыйшыктамы булсын бәрәкәт?! Шулай бит ул, бәхтең кире булса, Табылып тора аның борчасы! «Гашыйк» итеп җанны чеметүче «Борча» ларны менә нишләсе?! Октябрь,"
"«Илгә кергәч Йоган, чик калмады…» Илгә кергәч Йоган, чик калмады Халыктагы үчкә, ачуга. Кояш сүнсә, бәлки, бу кадәрле Булмас иде җирдә фаҗига. Тар-мар итеп коллык, караңгылык Саклап яткан дошман оясын. Каны белән халык саклап калды Кешелекнең якты кояшын. Октябрь (?),"
"Юату Илгә кайткач, урының түрдә булыр, Яшь балалар алыр уратып. Кайгы сине хәзер кыерсытса, Шатлык назлар, җиңү юатыр. Син сөйләрсең җанлы әкият итеп Безнең авыр, яшрен көрәшне. Бу әкияттә күпме ялкын барын Зирәк яшьләр әллә күрмәсме?! Без әйтербез, безгә кирәк түгел Мактау, бүләк, чәчәк бәйләме. Иң зур бүләк безгә – барыбызга да Илнең уртак җиңү бәйрәме! Өйгә кайткач, тагын кунак-кунак Йөрешербез әүвәлгечә без. Бер, ичмасам, утырып үз илебезнең Аракысын, кымызын эчәрбез. Килер ул көн, дускай, тик борчылма, Бары өметең сүнә күрмәсен! Алыштырыр Казан Кремле Тиздән шакшы мыррман төрмәсен. аксат килер, безне азат итәр, Казан килеп, кулдан җитәкләр. «Челюскин» ны боздан коткарган күк, Кул кысарлар котлап иптәшләр. Бәйрәм булыр, дускай, бу бәйрәмгә Безнең дә бит тулы хаккыбыз. Иң данлысы – керсез һәм нык килеш Кайтты илгә изге антыбыз. Октябрь (?),"
Дуска
"А. А. Кайгырма, дус, яшьли үләбез дип, Без алмадык сатып гомерне, Үзебезчә яшәп, үзебезчә Без чиклибез аны түгелме?! Билгеләми гомер озынлыгын Еллар саны, картлык җитүе. Бәлки, менә шушы үлем безгә Мәңге бетмәс яшәү китерер?! Мин ант иттем җанны кызганмаска, Саклар өчен халкым, илемне. Йөзәү булса гомрең, син барсын да Шушы юлга бирмәс идеңме? Шатландыра безне көн дә илнең Бер-бер яңа уңышын ишетү; Нинди зур көч читтә үз-үзеңне Халкың белән бергә хис итү! Мин тиремне саклап исән калсам, Үлем миннән аша сикерсә, Шул яшәүме булыр, «хаин!» диеп, Ил битемә минем төкерсә! Юк, теләмим мин бу «исәнлек» не, Йөрәк минем моңа үчекмәс. Кешеме мин, илем үги иткәч, Җирдә миңа эчәр су беткәч?! Юк, кайгырма, дускай, безнең гомер — Ил гомренең тик бер чаткысы. Без сүнсәк тә, безнең кыюлыктан Арта бары аның яктысы. Батырлык һәм илгә турылыкны Шушы үлем белән белдерик. Безнең яшьлек шушы хисләр белән Данлы иде, көчле иде бит!!! Чикләнсә дә гомер, яшьлек безнең Эзсез сүнә диеп уйлама! Әйтсен яшьләр: менә шулай яшәп, Шулай үлсәң иде дөньяда! Октябрь,"
"Үлемгә Ничә тапкыр синең тырнагыңнан Котылдым мин, үлем. «Беттем» дигән чакта, тормыш тагын Сузды миңа кулын. Синең белән ләкин тартышудан Һич бизмәде күңлем. Батырам дигән саен, мин упкынның Эченәрәк кердем. Син: «Соңгысы булсын бусы», – диеп Шелтәләдең мине. Аның саен булдым мин тискәре, Аның саен кире. Синең белән уйнау, беләм, үлем, Күңелле эш түгел. Җирдә тыныч, гамьсез көн итүдән Бизәрмени күңел? Мине әллә яшәү биздердеме, Бу бунтарьлык нигә? Юк, үләсем килми минем бер дә, Бик яшисем килә. Давыллардан әгәр читтә булсаң, Шундый тыныч, аулак. Юк, мин килдем сиңа давыл аша, Чын тормышны даулап. Әле менә тагын килеп ләктем Синең тырнагыңа. Богау салды җәллад бу җырларны Язган кулларыма. Тиздән сүнәр гомрем, йөрәгемдә Тоеп ялкын көчен. Үлсәм үләм бөек хаклык өчен, Сөйгән халкым өчен! Шуның өчен бит мин ничә тапкыр Синең кулга төштем. Гел очрадым сиңа, юри сине Эзләп йөргән төсле. Нишлисең бит, бөек хаклык юлы Шундый тайгак булгач? Көрәшчегә бары җиңү яки Үлем генә юлдаш. Тиздән сүнәр, сүнгән йолдыз кебек, Соңгы яшәү көчем. Үләм, ләкин бөек хаклык өчен, Илем, халкым өчен! Октябрь (?),"
"Тау елгасы Ник ярсый бу елга, Ник шаша, ник таша? Тын акса ни була, Җай гына, уртача? Нигә бу дулкыннар, Нигә бу күбекләр? Нидәндер куркынган, Котырган кебекләр. Бер ага җәелеп, Киңәеп, кинәнеп, Ярларга бәрелеп, Нәрсәдер сөйләнеп. Бер кинәт котырып Сикерә ташларга. Бер тагын, онтылып, Чокырга ташлана. Бу нинди наян су! Кем айкый соң астын? Ник болай ул ярсу, Ник болай ул шашкын? Түзмәдем, ахрысы, Сорадым елгадан: – Ник, – дидем, – сабырсыз, Тынычсыз син һаман? – Мин, – диде, – бик озак Яттым җир астында. Иреккә, – ди, – сусап Һәм йончып салкынга. Мин булдым коллыкта, Тарлыкта, хурлыкта… Мин хәзер кинәнәм Җир, һава муллыкка. Елларча җыйналган Нәфрәтне һәм дәртне Мин хәзер чыгарам Гайрәтле, йөрәкле. Мин көчле, ирекле, Дулкынлы, күбекле. Алдагым өмитле, Бүгенгем күрекле! Мин котлыйм кояшны, Мин хурлыйм җир астын! Шуңарга мин ярсу, Шуңарга мин шашкын! октябрь,"
"Буран Күз ачкысыз каты буран чыкты, Юл табалмый, атлар туктады. Кар пәрдәсе аша күренеп кала Ерак түгел авыл утлары. Кул-аяклар катты, без суыктан Җилек кипкән төсле суырылдык. Озак йөргәч билдән көртне ерып, Бер капкага килеп сугылдык. Салкын безне шактый таушалдырган, Тән җылынмас төсле иде һич, Каршы алды безне җыйнак өйдә Җиделе лампа белән җылы мич. Кирәк иде безгә бер сәгатьтән Станцага барып җитәргә, Буран бүлде юлны, шушы йортка Куып кертте, ни хәл итәргә? Каргый-каргый җилне, түргә үттек, Буран безне яхшы ук йончытты. Менә шунда болыт арасыннан, Көлгән ай күк балкып, ул чыкты. Карадым да каттым… Күзләремне Күзләреннән аның аермыйм. Ләйләсеме әллә бу Мәҗнүннең, Зөһрәсеме әллә Таһирның?! Мин сурәтли алмам зифалыгын, Нечкәлеген сезгә биленең; Болыт төсле куе керфекләрен, Чәчәк төсле юка иренен; Көлгән чакта бите чокраюын, Кызаруын көләч йөзенең; Сөйләгәндә, шаян керфек аша Елмаюын коңгыр күзенең. Юк, берсе дә түгел, Танышканда, Ул карады тирән, ягымлы. Тәнне пешреп, кинәт ут йөгерде, Һәм йөрәктә ялкын кабынды. Юкка, кордаш, карны каргаганбыз, Каплады дип айның нурларын; Буран үзе безне айга илтте, Саташтырып авыл юлларын. Кыз утырды безнең каршыбызга, Баллап, сөтләп күк чәй эчерде; Барыр юлны безнең оныттырды, Яшьлек таңын искә төшерде. Буран тынды тышта, Күк аязды, Озакламый балкып ай чыкты. Кордаш минем кинәт айныган күк, Тунын киде, юлга ашыкты. Без кузгалдык. Җил юк, күк болытсыз, Ай яктырта төнге урамны, Ах… күрәсе килми бу тын айны, Күңел сагына җилне, буранны!!! Йөрәк әрни нидер югалткан күк, Серле хыял тулы күз алды. Җил басылды тышта, ә йөрәктә Утлы-җилле буран кузгалды. Буран, нигә мине, адаштырып, Ят кырларга китреп чыгардың? Белмим, белмим, ничек бу сихерле Керфекләргә кереп чуалдың? Калды инде ерак серле аем, Калын болытларга яшренеп. Калды инде татлы хыял булып Җил-буранда тиле яшьлегем. Туңдырса да тәнне, кыздырса да Адаштырып кырда, урамда — Тын тормыштан, дуслар, мең мәртәбә Күңеллерәк икән буранда. ноябрь,"
"Терелү Мин авырдым… Күрше аптеканың Бар даруын эчеп бетердем. Аның саен киптем, аның саен Каны качты сулган битемнең. Интектерде мине айлар буе Эчем пошуы, йөрәк януы. Кирәк иде миңа тәннән бигрәк Җан даруы, күңел даруы. Сизде моны зирәк больниц кызы, Ул үлчәде йөрәк көчемне. Дару итеп назлы күз карашын, Елмаюын миңа эчерде. Мин яшермим, бәлки, тәнемдә дә Бер-бер төрле чирем булгандыр. Кайсы чирнең миндә көчлелеген Доктор үзе сизә торгандыр. Рәхмәт сиңа җылы назың өчен, Татлы сүзең өчен, күреклем! Шулар белән мине кеше иттең, Шулар белән мине терелттең. ноябрь,"
"Шагыйрь сые Кунак җыйды шагыйрь… Яшьне, картны, Ир-хатынны, дусны, якынны. Шигырь булып тойгы чәчәк аткан Йөрәк бакчасына чакырды. Чәкчәктән соң шагыйрь, кунакларның Күңелләре булсын өченме, Йөрәгеннән утлы бокалларга Салып кайнар җырын эчерде. Ялкыныннан җырның исерделәр Мәҗлестәге картлар, егетләр; Канатланды уйлар, акты хисләр, Артты көчләр, артты өмитләр. Ак сакаллы бер карт кузгалды да Әйтте: «Шагыйрь! Рәхмәт сыеңа! Мин күрмәгән идем мондый сыйны Туксан еллык гомрем буена. Күп татыдым ачы-төчене мин Туксан еллык тормыш юлымда. Күптән җуйган дәртле яшьлегемне Таптым бүген синең җырыңда». Ноябрь (?),"
"Күршеләр Күрше белән борыннан Булмады һич татулык. Көн саен бер усаллык, Көн саен бер катылык. Мин кибәргә кер элсәм, Ул чыгарып көл түгә. Мин коймага кар өйсәм, Ул таратып бетерә. Быел абзар артыма Чәчтем кызыл кәбестә. Күршем инде, билгеле, Киртә миңа һәр эштә. Минем кызыл кәбестәм Кыяклангач, өлгергәч, Быел бәлеш ашыйм дип, Эчкә җылы йөгергәч, Күршем беркөн базардан Алып кайтты бер кәҗә. Оныта алмыйм бу мутлыгын Аның шушы көнгәчә. Каһәр суксын, җир йотсын Бу өметсез кәҗәне, — Нинди каты кыйнап та Җитмәде бит әҗәле. Һәр көн килә кунакка, Мут басып тоякларын, Кыеп, кырып бетерде Кәбестәм кыякларын. Бетте бакчам, кырылды, Һич чара юк каһәргә. Охшап калды түтәлләр Бомбаланган шәһәргә. Хәзер инде ачудан Кәбестәмне ташладым. Һәм күршегә үч итеп Бүре асрый башладым. Кыйссадан хисса Беркөн күршем, кәҗәсен Суеп, кунак чакырды. Мине түргә утыртты, Шундый әйбәт, акыллы. Белмәгәнмен күршемне, Ул шундый ипле икән. Бакчам саклый алмадым, Үзем гаепле икән. Күрше сөеп күршесен, Дусларча сүз катмаса, Юк ачуны бар итеп, Эчтә бүре сакласа, Иң начары шул икән… Тәүбә-тәүбә бу эштән. Кунак итәм күршемне, Өлгергәч тә кәбестәм. ноябрь,"
"Була кайчак Була кайчак гаҗәп күңел каты, Бернәрсәгә җүнләп ис китми. Үлем җиле исә күңел гөленә, Яфрагын да ләкин селкетми. Йөздә бары мәгърур көлемсерәү, Уйдан ерак дөнья мазасы. Шул вакытта менә әллә нигә Тик язасы килә, язасы!.. Үтерсәгез, әйдә, үтерегез! Котырыгыз аннан, биегез! Тик шагыйрьгә кара китерегез Һәм кулына каләм бирегез! Ноябрь,"
"Таш капчык Тимер баулы таш капчык, Хәлең җитсә ташлап чык! Үзең ташлап чыкмасаң, Үләчәгең ап-ачык! Шул капчыкка салдылар, Авызын бәйләп алдылар. Тегермәндә тартырга Чират көтеп калдылар. Кырып капчык төбеннән Сөяк тарта тегермән. Тегермәннең ташлары Бар да үткен тимердән. Тегермәнче каргана, Он урнына кан ага. Шул кан белән туклана Патша дигән кандала. Тегермән кан тартмасын, Җил канатын какмасын! Илгә кыйбат бу каннар Әрәм булып акмасын! Капчыкларны чишегез! Тегермәнне ишегез! Штык белән патшаның Эчен төртеп тишегез! Ноябрь (?),"
"Катыйльгә Мин тез чүкмәм, катыйль, синең алда, Кол итсәң дә, тоткын итсәң дә, Кирәк икән, үләм аягүрә, Балта белән башым киссәң дә. Меңен түгел, бары йөзен генә Юк италдым синең сыңарның. Һәм халкымнан, кайткач, шуның өчен Мин, тезләнеп, гафу сорармын. Ноябрь,"
"Чәчәкләр Барыгыз болынга, балалар! Йөгрегез, уйнагыз, көлегез! Елмайсын күреп шат аналар, Юансын боеккан күңлегез. Болында күп матур чәчәкләр, Барсы да татлы, хуш ислеләр. Нәркизләр, сөмбелләр һәм мәкләр, Нәкъ сезнең ирнегез төслеләр. Җил көйләп тирбәтә аларны, Иркәли кояшның нурлары. Алар бит изге Җир-ананың Сөекле кызлары, уллары. Бу җирдә күп булды сугышлар, Янгыннар, явымнар, давыллар; Киселде күп батыр тормышлар, Янды зур калалар, авыллар. Ил өчен барды бу зур көрәш Давыллы, дарылы елларда. Сеңде бу туфракка күпме яшь, Күпме кан тамды бу кырларга. Шул каннар һәм яшьләр аркылы Ил бөек җиңүгә иреште. Яз килде: дулкынлы, ялкынлы, Чәчәккә төренде җир өсте. Бу гөлләр шытты Җир-ананың Яралы йөрәге түрендә. Ничек ул йөрәкнең янганын Мин күрәм аның һәр гөлендә. Җыегыз, балалар, сез җирнең Бу нәфис һәм иркә гөлләрен. Китрегез данлыклы хөр илнең, Тәбрикләп, шатлыклы көннәрен. Сезнең дә, бәлки, бу сугышта Үлгәндер атагыз, агагыз, Хәтерләп сезне соң сулышта… Һәм бардыр йөрәктә ярагыз. Сез назлап үбегез гөлләрне, Хуш истән күңлегез ачылсын. Җир бирде сезгә шат көннәрне, Йотып тир, кан һәм яшь тамчысын. Балалар, сез гөлләр үзегез, Чыктыгыз калкып җир карныннан Һәм чәчәк аттыгыз, үстегез Атагыз, агагыз каныннан. Сез безгә шулкадәр кадерле, Шулкадәр ягымлы, сөйкемле! Ал таңы алдагы дәвернең Йөзегездә чагладыр шикелле. Чәчәкләр, үсегез, чәчәкләр, Дәрт биреп безнең шат күңелгә. Сезгә бу шатлыклар, рәхәтләр Бит җиңеп алынган гомергә. ноябрь,"
"Егет көче Ул кабатлап лачын йөрәгенең Изге антын сөйгән халкына, Автоматын асты аркасына Һәм атланды акбүз атына. Егет үткән юлда сафлар сынды, Туплар ауды, танклар ватылды. Кайдан алды егет мондый көчне, Кайдан алды мондый ялкынны? Байрак итеп илгә турылыкны, Утны-суны кичте бу егет. Автоматы түгел, аты түгел, Анты белән көчле бу егет. ноябрь,"
"Ышанма Сиңа миннән хәбәр китерсәләр, «Ул егылган арып», – дисәләр, Син ышанма, бәгърем! Мондый сүзне Дуслар әйтмәс, якын күрсәләр. Байрагыма каным белән язган Антым чакра алга барырга. Хакым бармы минем абынырга, Хакым бармы арып калырга? Сиңа миннән хәбәр китерсәләр, «Алмаштырган илен», – дисәләр, Син ышанма, бәгърем! Мондый сүзне Дуслар әйтмәс, мине сөйсәләр. Илдән киттем ил һәм синең өчен, Автоматым асып аркама. Илемне һәм сине алмаштыргач, Җирдә миңа тагын ни кала? Сиңа миннән хәбәр китерсәләр, «Муса инде үлгән», – дисәләр, Син ышанма, бәгърем! Мондый сүзне Дуслар әйтмәс, сине сөйсәләр. Туфрак күмәр тәнне, күмә алмас Ялкынлы җыр тулы күңелне; «Үлем» диеп әйтеп буламы соң, Җиңеп үлгән мондый үлемне? ноябрь,"
"Упкын Су коена ялгыз бер сылу кыз Ай нурында, агым елгада… Аккош төсле җитез йөзеп китә, Балык төсле чумып югала. Алка-алка булып ак дулкыннар Чорналганнар нечкә биленә. Энҗе сипкән юка чәч толымы Дулкынланып төшкән иңенә. Мәрмәр тәнен коча ай нурлары, Су өстендә көмеш тавышлар. Айга көндәш сылу кызга карап, Таң калганнар таллар, камышлар. Куа-куа йөгрек дулкыннарны Кыз тирәнгә керде онтылып. Упкын тартты кызны су төбенә, Ямьсез тавыш белән котырып. – Коткарыгыз, батам! – дип кычкырды Кыз, кулларын сузып упкыннан. Кыз тавышын ишетеп йөгереп чыкты Юлчы егет акбүз йортыннан. Йөзеп керде егет, Яр башына Алып чыкты кызны, коткарды; Ай нурында кызның алсу йөзен, Сылу сынын күреп сокланды."
"* * * Ник елмайдың, утлы карашыңны Йөрәгемә кадап, акыллым?! Нигә серле гыйшкың упкынына, Алып кереп мине батырдың?! Оныттырдың сөю дулкынында, Шатлык, кайгы, гамьнең һәммәсен! Әкияттәге шаян, сылу тәнле Су кызымы идең әллә син? Хәтереңдәме, суга баткан чакта Суздым сиңа ярдан кулымны! – Рәхмәт! – дидең, ләкин йөрәгемә Син кададың сөю угыңны! Инде хәзер кулың сузарсыңмы Хәят диңгезендә, иректә, Йөзгән чакта гыйшкың упкынына Кереп баткан моңлы егеткә? Ноябрь (?),"
"Җырларым Җырларым, сез шытып йөрәгемдә, Ил кырында чәчәк атыгыз! Күпме булса сездә көч һәм ялкын, Шулкадәрле җирдә хаккыгыз! Сездә минем бөтен тойгыларым, Сездә минем керсез яшьләрем. Сез үлсәгез, мин дә онтылырмын, Яшәсәгез, мин дә яшәрмен. Мин кабыздым җырда ялкын итеп Йөрәгем һәм хаклык кушканны. Җырым белән дусны иркәләдем, Җырым белән җиңдем дошманны. Алдый алмас мине түбән ләззәт, Вак тормышның чуар пәрдәсе; Шигъремдәге чынлык, ут һәм сөю — Яшәвемнең бөтен мәгънәсе. Үлгәндә дә йөрәк тугры калыр Шигъремдәге изге антыма. Бар җырымны илгә багышладым, Гомремне дә бирәм халкыма. Җырлап үттем данлы көрәш кырын, Җырлап килдем тормыш языма. Соңгы җырым палач балтасына Башны тоткан килеш языла. Җыр өйрәтте мине хөр яшәргә Һәм үләргә кыю ир булып. Гомрем минем моңлы бер җыр иде, Үлемем дә яңрар җыр булып. ноябрь,"
"Икейөзле дуска Киемем минем кырык ямаулы да, Күңелем саф аның каравы. Син – купшы, тик тузган йөрәгеңнең Җитмеш җиде төрле ямавы. ноябрь,"
"Кыз теләге Күп яучылар килде таң кызына Тау иленнән, диңгез артыннан; Киемнәре ефәк һәм атластан, Көймәләре сары алтыннан. Кызны котлап җәүһәр муенсалар, Беләзекләр бүләк иттеләр. Тик барсы да, кире җавап алып, Буш кул белән кайтып киттеләр. Шагыйрь килде, аның бар бүләге — Ялкынлы җыр тулы йөрәге. Шушы булды кызның сайлаганы, Шушы булды кызның сөйгәне. ноябрь,"
"Хыял Ялыктырды инде бикле тормыш, Көне-төне һаман бертөрле. Ирексезлек, тарлык йөрәктәге Бар өмитне, дәртне үтерде. Таш диварлар алды шатлыгымны, Биреп картлык, кайгы, ютәлне. Ишегемә барсам, ишек бикле, Тәрәзәмә килсәм – челтәрле. Һәр таң көтә мине дар агачы, Кайгы арта кайгы өстенә. Яшәү миңа татлы хыял гына, Шатлыкларым авыр төш кенә. Сирәк-мирәк тимер челтәр аша Таң нурлары күктән коела. Ал яулыгын ябынып, минем янга Бәхетем килә төсле тоела. Сөйгән кызым кебек елмаер да Үбәр төсле үрелеп ирнемнән. Һәм чакырып ирек бәйрәменә, Ул җитәкләр төсле җиңемнән. Әйтер төсле: «Мине юкка гына Көтмәдең син көн дә зарыгып. Килдем сиңа ирек, яшәү алып, Гомрең таңы булып кабынып». Хыял, хыял!.. Нинди ләззәтле син, Ташламыйсың мине һичкайчан. Бу тарлыкта ялгыз нишләр идем, Ярый әле, син бар, ичмасам! Беләм, ләкин яшәү килмәс миңа, Бар хыялым шунда табылыр: Бәхет, яшәү илгә бүләк итеп, Җиңү таңы тиздән кабыныр. Ноябрь,"
"Сөю Өзелеп сөйде егет, Кыяр-кыймас Ачты аңа беркөн йөрәген. – Сөям… – диде, ләкин назлы кызның Ишетмәде: «Мин дә!» – дигәнен. Кыз яратып юри әйтмәдеме, Әллә чынлап яратмадымы?! Тик көчәйде егет йөрәгенең Сөю белән канатлануы. Сугыш килде… Аерып иркәсеннән, Ут чүленә тартып китерде. Сөю аны алга җитәкләде, Ярасыннан канын киптерде. Кызы өчен, туган йорты өчен Ул алдында булды көрәшнең. Егетлеген шунда күрсәтмәсә, «Егет!» диеп, аңа кем дәшсен? Сөю белән үзен көчле сизеп, Ул атлады дәртле, өмитле. Җиңү таңы җирдә кабынганда, Ядрә екты, ахры, егетне. Ул саташты соңгы сулышында, Үлем исе аны исертте. – Сөям… – диде һәм ул иркәсенең: – Мин дә! – дигән тавышын ишетте. ноябрь,"
"«Кызыктырма, яшьлек, кызың белән…» Кызыктырма, яшьлек, кызың белән, Мин карт инде, яшьләр кызсыннар… Билгә җиткән җитен сакалым бар, Буйга җиткән җитез кызым бар. Декабрь (?),"
"«Мәсгут килер, безне азат итәр…»"
"(«Мәсгут батыр» эпосы) Мәсгут килер, безне азат итәр Бу караңгы бирән базыннан. Чөнки аның ахак байрагына «Азатлык һәм яшәү» язылган. Декабрь (?),"
Бүләгем
"Тоткынлыкта танышкан бельгияле дустым Андре Тиммерманска Кайтса иде гөлләр арасында Гөрләп үткән көләч көннәрем. Дускай, сиңа бүләк итәр идем Илкәемн иркә гөлләрен. Бернәрсәм юк минем монда хәзер: Йортым, бакчам, хәтта иркем дә. Гөлләр монда бар да кибеп сулган, Җирләр монда читләр иркендә. Тик бар минем кара уйлар белән Тапланмаган керсез йөрәгем. Йөрәгемнең язгы гөлләр төсле Җыры булсын сиңа бүләгем. Үзем үлсәм, исмем, җырым үлмәс, Ул яңгырар илнең кырында. Сөйләп илгә тоткын күңелләрдә Чәчәк аткан дуслык турында. Декабрь (?),"
"Дүрт гөл Юлын бүлеп дошман танкларының, Биш җәяүле ятты чокырга. Гранаталар һәм шешәләр белән «Юлбарыс» ның тәнен чукырга. Якынлашкан саен хәшәрәтләр, Бер мөгезле, корыч түшлеләр, Егетләрнең утлы йодрыгыннан Юл кырына авып төштеләр. «Юлбарыс» лар шашып сикерделәр, Көчәйттеләр кургаш ютәлне. Чыдамады бишнең берсе, торып, «Биреләм» дип кулын күтәрде. Күршесендә яткан дусты аның Аркасына кылыч кадады. Хаин тапты үлемен үз кылычыннан, Череп сынды тормыш кадагы. Дошман танклары чикне үталмады, Килгән берсе ауды чокырга. Һәм шунда ук бишәү ятып калды, Талып соңгы татлы йокыга. Әкияттәге төсле үлән үсәр Бу данлыклы кабер өстендә. Чәчәк атар дүрт гөл дүртесендә, Һәм тигәнәк үсәр берсендә. Сез килегез, кызлар, бу кабергә, Тигәнәкне йолкып атыгыз! Иркәләсен илнең ал гөлләрен Йөрәкләрдән төшкән яктыгыз! Декабрь (?),"
"Балыкчылар Яр башына батыр балыкчылар, Чатыр корып, учак яктылар. Акты кырга акбүз чатырлардан Дәртле җыр һәм шаян чаткылар. Учак ачты төннең сәхнә итеп Ярга элгән кара пәрдәсен. Чагылдырды ярда биеп йөргән Яшь егетнең зифа гәүдәсен. Биючене котлап алкышлады Күл буенда үскән камышлар. Төнбоеклар, таллар… балыкчыга Бар да якын, бар да танышлар. Бу егетләр бүген Байкал күлдән Алтмыш тонна балык тарттылар. Кайттылар да аннан, бәйрәм итеп, Яр буена учак яктылар. Җебемәгән дәртле йөрәкләре Көне буе туңып, чыланып. Армаса да егет армый икән Алтмыш тонна балык чыгарып. Тик бер егет… ярты айга карап Утырган да Байкал ярына, Уйга талган. Аның назлы күңле Ерактагы ярын сагына. Тонна-тонна көмеш балыкларны Җиңел тарта аның җилкәсе. Тик иртә дә, кич тә йокы алмый, Сагындыра сөйгән иркәсе. Алтмыш тонна балык ул кадәрле Авыр тоелмады беләккә. Йөз тоннадан авыр сагыш хисе Ялкынланып сөйгән йөрәккә. Декабрь (?),"
"Яралар Безнең белән бергә авыр йөкне Күп тарттыгыз, чибәр сеңелләр! Җиңегездә җылы кан эзләре, Күзегездә кара сөремнәр! Яралыны юып бәйләдегез, Күтәрдегез җиргә ауганны. Чәчләреннән сыйпап йоклаттыгыз Походларда йөреп арганны. Яралылар, сезнең җылы кулдан Савыгып, кире җиргә бастылар. Рәхмәт сезгә, илнең иркәләре, Көләч йөзле, кыйгач кашлылар! Җиңү белән куып бар кайгыны, Гөлләр кочып илгә кайттыгыз. Сөендерде талган күңелләрне Йөзегездән төшкән яктыгыз! Тик, сеңелләр, чибәр кыз кардәшләр, Бик күп әле илдә яралар. Яраланып ауган зур калалар, Аналары үлгән балалар. Авыр сулап яткан таш йортларга Хәят бирсен җитез кулыгыз. Терелтегез үлгән шәһәрләрне, Үксезләргә ана булыгыз! Батыр каны сеңгән басуларга Тамсын хәзер алтын тирегез! Сез җиңдегез яуны, Җимреклекне, Бөлгенлекне инде җиңегез! Декабрь (?),"
"Кар кызы Кышкы бер җиләс кояшлы көндә Авылның данлы «Көмеш тавында», Эрер-эремәс соңгы кар җирдә Күз яшен сыгып яткан чагында, Шаян балалар карда тәгәрәп Һәм кар атышып уйнап туйдылар. Шуннан җыйнаулап, карны әвәләп, Бер кыз сурәте ясап куйдылар. Кич булды, салкын карны катырды, Балалар арды һәм иректеләр. Кар кызын тауда ялгыз калдырып, Җылы өйләргә кайтып киттеләр. Төн буе кызны иркәләп, назлап Исте көньяктан апрель җилләре; Батыр кояшны һәм язны мактап, Җил кызга серле әкият сөйләде: «Син әле, – диде, – белмисең безнең Ут тәнле, кайнар Кояш батырны; Таң кала һәркем күреп ал йөзен, Яндыра җирне аның ялкыны». Кыз әйтте көлеп: «Кояшыгызга Һәм языгызга һич китми исем. Нәрсә ул ялкын карга һәм бозга, Карбикә белми мәхәббәт хисен. Мин мәңге салкын, юк миндә ялкын, Мин – кыш иркәсе, әллә белмисең? Мин – боз йөрәкле, миңа кирәкми, Теләсә, Кояш үзе баш исен!» Таң атты. Кояш көчле, ялкынлы, Чыкты елмаеп урман артыннан. Кар кызын, ымлап, язга чакырды, Тапшырды букет нурдан, ялкыннан. Кар кызы кинәт карап ымсынды, Ярсытты аны бу көләч иртә. Сөю ул шундый серле, тылсымлы, Боз йөрәкне дә үбеп эретә. Карбикә, ярсып, язга ашкынды, Ул гашыйк булды көчле Кояшка. Кузгатты җилләр язгы ташкынны, Кудылар бозны яз килгән якка. Кояш кар кызын назлый, иркәли, Яндыра аны кайнар кочагы. Иелеп үпте ул Карбикәне, Тартты үзенә бозлы көч аны. Һәм кинәт кызның боз канлы ирнен Сихерле яшрен ялкын көйдерде. Кыз, бар хисләрен Кояшка биреп, Гөрләвек булып гөрләп йөгерде. Кызның йөзеннән тама тамчылар, Бу – аның кайнар сөю яшьләре. Ул елый, сөю язын каршылап Сүтелә җилдән көмеш чәчләре. Кайда боз канлы мәгърур кар кызы? Акты сөйгәне куенында эреп. Сөю һәм яшьлек утын кабызып, Ага ул җырлап, шашып, тилереп. Ул тынды узган яшь гомер төсле, Тик соңгы яше җирне чылатты. Кыз җырлап аккан җирдә гөл үсте, Ул Кояш төсле ал чәчәк атты. Мәхәббәт, мине иркәм куенында Эрет, хисләрем ташып аксыннар. Сөю сугарган гомрем юлында Гөлләр таң төсле чәчәк атсыннар. декабрь,"
"Табут Туксан яше тулды Фарук картның; Йокысыннан беркөн уянып, Утырды да ике кулы белән Башын тотып, озак уйланып Әйтте картым: «Җитәр, күп яшәдем, Кирәк әзрәк оят белергә… Вакыт инде гүрне кайгыртырга, Мин килмәгән җиргә гомергә. Вакыт инде дөнья ләззәтләрен, Михнәтләрен читкә ташларга; Түшәгемә ятып тыныч кына Соңгы көнне уйлый башларга». Шулай диде дә ул чыгып китте Табут ясатырга остага. Чәч алучы белән табутчының Ишекләре бер үк тупсада. Керим диеп табут остасына Борылганда, сулъяк ишектән Килеп чыкты бер кыз ал яңаклы, Ак халаттан, кызыл читектән. Күзләрендә яшьлек, ямь, матурлык! Нинди йөрәк күреп сөенмәс! Нинди картлык аңа тезен чүкмәс, Нинди үлем каушап чигенмәс! Кабындырды кызның күз карашы Туксан яшьлек туган йөрәкне. Кыз эндәште көлеп, шаян гына: – Нихәл, бабай? Табут кирәкме? – Юк, табутка, кызым, иртә әле, Үлем тотмый әле якамны. Сакал басты, иркәм, бераз гына Төзәтәсе иде сакалны… Декабрь (?),"
Бер үгет
"(Кешелек турында) Мин күп күрдем филдәй кешеләрне: Киң күкрәкле, тимер бәдәнле. Тик күрәсе иде эше белән Кеше булган иң чын адәмне. Кем сокланмас көчкә, тимер сынса Һәм су чыкса баскан эзеңнән. Тик ни файда, көчең филдәй булып, Эшең булса чыпчык тезеннән. Эзе калсын керсез намусыңның, Ни үтсә дә синең кулыңнан. Көчлелегең белән горурланма! Кешелегең белән горурлан! Һәр адымыңда синең туры акыл, Көчле йөрәк эзен күрсеннәр; Кылыч белән түгел, турылык һәм Чынлык белән көчле кешеләр. Син яшәмә җирдә файдасыз бер Түмгәк булып тигез урында. Янып калсын гомрең маяк булып Үзеңнән соң килгән буынга. Утта булган балчык кире купмас, Эштә булган тимер тутыкмас. Эш күрсәткән ирне ил онытмас, Каберенә эзне суытмас. декабрь,"
"Имән Юл чатында ялгыз гына Үсеп утыра бер карт имән. Тирә-ягы яшел чирәм, Ботаклары җиргә тигән. Таң җилләре җилфер-җилфер Җилфердәтә яфракларын. Имән җырлый искә төшереп Шаулап үткән яшь чакларын. Мең ел элек кемдер монда Җир казыган, тир тамызган. Һәм беренче кат имәннең Яшәү иртәсен кабызган. Кем дә белми ул кешене, Игенчеме, бакчачымы, Яшеллек һәм хәят сөйгән Батыр хезмәт патшасымы? Кем булса да, туфрагында Җир саклаган аның тирен. Һәм карт имән гомре белән Бүләкләгән бу эш ирен. Һәр көн юлдан дистәләгән Юлчы уза, тузан туза. Һәм һәр юлчы – моңлы җырчы — Имән җырын тыңлап уза. Җилле көнне юлчыларны Имән саклый җил-яңгырдан. Җылы биреп җил-су үтмәс Яшел чуклы юрганыннан. Күләгәсе ял иттерә Кырда эшләп арганнарны. Кавыштыра айлы кичтә Яшрен утта янганнарны. Юл күрсәтә адашканга Имән кышкы бураннарда. Җәен татлы дымын эчерә Кырда урак урганнарга. Бәхетле син, ерак илдәш, Хезмәтеңә мин баш иям. Һәйкәл булып яшьлегеңә Үскән монда бу карт имән. Җирдә кеше торса торсын, Эзе калсын тирән булып; Үзе үлсә, эше калсын, Меңьяшәрлек имән булып. декабрь,"
"Бала йокысы Ак мамык мендәрнең Эченә күмелеп, Ул йоклый, төсенә Сокланып үләрлек! Күкрәген тутырып, Еш, иркен сулаудан Ал бәрхет ирене Аз гына суланган. Битләре – пар алма, Миләүшә – керфеге. Тир белән чыланган Ефәк чәч бөртеге. Өстеннән ул тибеп Очырган юрганын. Өч бөртек кашын да Җыерган булган ул! Бадианмы, нәркизме — Хуш исле кочагы! Куенында, билгеле, Иң сөйгән курчагы. Шылт иткән тавыш юк, Бүлмәдә шундый тын. Кешеләр сөйләшә Үзара шыпыртын. Чү, акрын! Идәнгә Нык басып йөрмәгез! Йокласын туйганчы, Уята күрмәгез! Бүлмәдә өч чебен Бар иде, аны да Шәл белән кудылар Өлкәннәр ягына. Күрегез, никадәр Кадерле баланың Йокысы да назлы Күңленә ананың! декабрь,"
"Серле йомгак Әкияттәге серле йомгак булып Тәгәрәде тормыш сукмагым. Озак бардым, ахры, көн батканда, Шушы йортка арып туктадым. Әкияттәге дию патшасыдай, Йорт хуҗасы чыкты каршыма. Балта аскан, бөркет үләксәсен Бүрек итеп кигән башына. Әкияттәге төсле тимер капка, Күз кадәрле тишек капкада. Дию, карап һәр көн шул тишектән, Корбаннарын санап мактана. Дию өчен көн дә йөз учакта Кәбаб кыза адәм итеннән. Шушы йортта икән кара бәхтем Мине илдән тартып китергән. Эх сез, шомлы әбием әкиятләре, Кая сезгә җитү чынлыкны?! Сүз җитәрме сөйләп аңлатырга Бу йорттагы вәхшәт, коллыкны! Кая гына аяк атласаң да Саклый монда дию тозагы. Һәр тыкрыкта үлем күләгәсе, Һәр ишектә коллык йозагы. Шундый тәртип монда: акылы барның Балта белән башын чабалар. Ишекләре бикле килеш яна Карт аналар, бала-чагалар. Дию өчен зифа билен бөккән, Мәхрүм булып аштан, иректән, Илләреннән куып китерелгән Хөрмә кебек кызлар, егетләр. Йөрәк елый, таныш яңакларда Канлы яшь һәм сулган төс күреп. Күргәннәрем шомлы әкият кебек, Кичергәнем авыр төш кебек. Нәүбәт җитәр миңа, тик мин үлгәч, Җырларымны минем кабатлар Мин юлымда туктап назлап үткән Гөлҗимешләр, гөлләр, наратлар. Әкияттәге серле йомгак булып, Җырым калды сүтелеп юлымда. Сез табарсыз килеп шушы эздән Мине соңгы йөрәк җырымда. декабрь,"
"Алман илендә Синме соң бу – бөек Маркс иле Һәм давыллы Шиллер ватаны? Тоткын итеп сиңа китерде дә «Кол» дип мине немец атады. Әйт син миңа: утлы, «Рот Фронт» лы Көннәреңне кая югалттың? Нигә мине – Клара әбисенең Сөйгән улын кыйнап елаттың? Шулай дипме сине белә идем, Гёте белән шашкан чагымда? Бетховенның кыю симфониясе Ник яңрамый мәрмәр залыңда? Хөр йөрәкле Гейне гашыйгына Хуҗаң тимер богау кигезде. Карл белән Роза каны тамган Төрмәләрнең бозын имезде. Мин күрмәдем синдә кояш нурын, Баскан аны канлы тузаның. Тик таныдым батыр Тельман яткан Подвалларның авыр йозагын. Шулай укмы Карл Либкнехтны Һәм Розаны буып үтергән Бурзайларың беркөн алып чыгып Ыргытырлар мине күпердән? Кая соң сез, Гейне һәм Марксны Тыңлап үскән мәгърур егетләр, Алар бакчасында үскән гөлләр, Вильгельм Телль, Энгель кебекләр? Арагызда кем бар – Цеткин улы, Тельман егетләре кайсыгыз? Ишетегез корыч ирек таушын, Төрмәләрне безнең ачыгыз! Саф-саф булып тагын нчы Елгы төсле җырлап килегез! Һәм күтәреп өскә уң йодрыкны, «Рот Фронт» дип җавап бирегез. Борыгыз муйнын комсыз карчыганың, Кояш чыксын Алман җиренә. Күтәрелсен Тельман трибунага, Маркс, Гейне кайтсын иленә. Арагызда кем бар – Цеткин улы, Тельман егетләре кайсыгыз? Ишетегез бөек хаклык сүзен, Төрмәләрне безнең ачыгыз! Декабрь,"
"Батырлык турында Беләм, егет, синең җырыңда Күп илеңә сөю, якынлык. Тик әйт: авыр сугыш елында Син күрсәттең нинди батырлык? Син бастыңмы сафка, кыенлык, Кайгы йөген илең тартканда? Кыенлыкта күренә кыюлык, Ил батырны сыный батканда. Ирлек сорый көрәш егеттән, Ирешер өчен бөек өмиткә. Ирек китәр, качсаң ирлектән, Ирлек белән иреш иреккә. Коткарырмы ялыну, елаулар, Тоткын итсә дошман йөрәкне? Буа алмас ләкин богаулар Кылыч йөртә белгән беләкне! Ни мәгънә бар эзсез яшәүдә, Түбәнлектә, тарлык, кимлектә? Яшәү хозурлыгы хөрлектә, Гомер озынлыгы ирлектә. Ил онытмас бирсәң каныңны Ватан өчен изге көрәшкә. Хаин каны тама чиләккә, Батыр каны тама йөрәккә. Батыр үлә, үлмәс ат алып, Батырлыклар белән макталып. Исмең калсын, үзең үлсәң дә, Тарихларда укып ятларлык. Декабрь,"
Яңа ел теләкләре
"Андре Тиммерманска Хәмер, шәраб безгә булмас инде, Яшебезнең кайнар тамчысын Бокалларга салып күтәрербез, Шуның белән күңел ачылсын. Шул яшь белән нче ел Алып китсен йөрәк ярасын! Каршы алыйк якты өмит белән, Бәхет, шатлык белән яңасын! Син китәсең безне базга бикләп, Хуш, иске ел – көмеш сакаллы! Мин күтәрәм татлы шәраб итеп Өмит яшем тулы бокалны. Җитәр инде, бик күп акты каннар, Күп киселде якты гомерләр. Яңа елда, тынып газаплардан, Күтәрелсен иде күңелләр. Бу Яңа ел безгә татлы ирек Һәм бәхетле яшәү китерсен. Ул салдырсын кулдан богауларны Һәм күзләрдән яшьне киптерсен. Алып килсен җиңү куанычын, Дуслар белән күршү шатлыгын. Нуры белән юып үпкәләрне, Ютәлләрнең алсын актыгын! Шушы елда, дустым, җитәкләшеп Кайтсак иде туган йортларга. Балаларны, хатын, туганнарны Данлы җиңү белән котларга. Шушы елда безгә туган өйдә Коймак пешсә иде учакта. Елый-елый, хатын, балаларны Алсак иде кайнар кочакка. Һәм озатсак иде без ул елны Бәхет, шатлык, җиңү турында Язган шигырь белән, шәраб эчеп, Мул табында, өстәл кырында! гыйнвар,"
notes
Примечания
"Сахибеңә – хуҗаңа, ияңә."
"Калинин Михаил Иванович (–) – дәүләт эшлеклесе. Ул XIV съездда чыгыш ясый, шигырьдә шул искә алына."
Биредә Муса Җәлил шагыйрь Әхмәт Фәйзигә (–) мөрәҗәгать итә.
"Мәхкүм – хөкем ителгән, гаепләнгән кеше."
"Арбадың – сихерләдең, буйсындырдың."
"Мыррман – «герман, фашист» дигәнне аңлата."
"Максат килер – «Мәскәү килер, Совет җиңәр» дигән мәгънәне белдерә."
"А. А. – Муса Җәлилнең дусты һәм көрәштәше, язучы Абдулла Алиш дип уйланыла."
"Катыйль – үтерүче, палач."
"Кәбаб – куырдык, куырма."
